Ještě dnes máme možnost setkat se s těmi, kteří prožili důležité události dějin 20. století. Vypráví nám svoje příběhy a my se je snažíme zaznamenat. **Post Bellum** (Po válce) je nezisková organizace, která spravuje společně s Ústavem pro studium totalitních režimů a Českým rozhlasem nejrozsáhlejší veřejně dostupnou pamětnickou databázi v Evropě – **Paměť národa**.

Z Boskovic a okolí máme zdokumentované příběhy lidí, kteří pamatují druhou světovou válku, těžké období komunistické totality, okupaci vojsk v roce 1968 nebo se aktivně účastnili revoluce v roce 1989. Ve spolupráci s jihomoravskou pobočkou Paměti národa jsme jejich vyprávění natočili na diktafon nebo na kameru pomocí unikátní metody Eye Direct , kdy pamětník udržuje oční kontakt s dokumentaristou, ačkoliv hledí skrz systém polopropustných zrcadel přímo do objektivu kamery.

Postupně bychom chtěli tyto příběhy představit, protože jsme přesvědčeni, že povědomí o minulosti je důležité pro naši budoucnost.

*Ladislav Oujeský*