*„V dějinách hledáme a nacházíme svědectví, jak v proudu neustálých změn člověk znovu a znovu řeší konstantní problém, svůj úděl ve světě, problém své existence.“ (Jaroslav Marek)*

Boskovice a boskovický region mají bohatou a pestrou historii, a to nejen díky významným šlechtickým rodům pánů z Boskovic či pánů z Kunštátu, díky velkým tvůrčím osobnostem, které se zde narodily nebo sem přišly odjinud, ale i díky tisícům bezejmenných, kteří zde žili a pracovali, trpěli a snášeli různé nepřízně osudu či svých bližních, doufali v lepší příští a s nadějemi se obraceli k Bohu, a kteří se třeba jen nepatrným dílem zasloužili o to, jak dnešní svět a tento kus země vypadá.

Pravidelně Vám, čtenářům, budu přinášet ukázky z toho, čím se právě zabývám a na čem pracuji. Nepůjde o nějaký soustavný přehled dějin Boskovic od nejstarších dob po dnešek, spíše o mozaiku různých témat z různých časových období, tak, jak mi přicházejí na stůl – ať už vyprovokovány dotazem badatele, výročím, tím, že se mi v rámci dlouhodobějšího úkolu podařilo uzavřít dílčí téma, anebo tím, že jsem při své práci narazil na nějakou zajímavost, o niž se rád podělím.

Petr Vítámvás