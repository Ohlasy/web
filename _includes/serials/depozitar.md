V čase překotných změn, kdy s postupujícím technickým pokrokem se proměňovalo i myšlení a chování lidí a rychle začaly zastarávat ať už předměty denní potřeby, vybavení domácností, pracovní pomůcky, nebo předměty kulturní hodnoty, a kdy si tyto skutečnosti začali někteří kultivovaní lidé uvědomovat, docházelo k zakládání muzeí a shromažďování těchto rychle mizejících dokladů historického vývoje společnosti; v této činnosti pokračují muzea dodnes. 

U veřejnosti má označení „muzejní depozitář“ poněkud tajemné až záhadné, a spíše negativní konotace, často neprávem. Všechny předměty prostě nemohou být vystaveny, a velká část z nich ani není takového charakteru, aby mohly být vystavovány (poškození, zlomkovitost, neatraktivnost), nebo by vystavením mohly utrpět škody. Přesto však jejich historická hodnota je předurčuje k tomu, aby byly uchovány i pro příští generace. 

V tomto seriálu zkusíme nahlédnout do muzejního depozitáře a vytáhnout na světlo internetu předměty, ke kterým se váže nějaký zajímavý příběh.

*Petr Vítámvás*