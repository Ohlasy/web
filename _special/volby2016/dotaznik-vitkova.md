---
title: Jaromíra Vítková, KDU‑ČSL
author: Tomáš Trumpeš
cover-photo: http://i.ohlasy.info/aSDpYZU.jpg
tags:
    - volby 2016
---

<img src="http://i.ohlasy.info/aSDpYZU.jpg" alt="Jaromíra Vítková" class="img-responsive img-popup">

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěla navrhnout a prosadit?**

Za stěžejní považuji fungující zákon o sociálních službách. Aktuálně: uvést do praxe novelu tohoto zákona. Tato novela do značné míry ovlivní, jaká pomoc se dostane lidem, kteří se ocitnou v obtížných životních situacích – ať už kvůli pokročilému věku, vážné nemoci nebo péči o člena rodiny. Již 4 roky probíhá optimalizace sociálních služeb a jak pro poskytovatele, tak pro občany není vždy příznivá, ke zlepšení může přispět právě uvedený zákon a jeho novela.

Druhou oblastí legislativy, které bych se chtěla věnovat, je přerozdělování daňových příjmů obcím. Obcím a městům přibývají činnosti, řada úkonů se na obce přenáší ze strany státu i krajů. Proto je důležité posílit daňové příjmy obcí a měst.

**2. Jaká oblast je vám nejbližší a v jakém senátním výboru byste chtěla pracovat?**

Blízké jsou mi oblasti sociálních věcí, rodinné politiky, životní prostředí. Na základě své dosavadní praxe a zkušeností bych volila Výbor pro územní rozvoj, veřejnou správu a životní prostředí, případně Výbor pro vzdělávání, vědu, kulturu, lidská práva a petice.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Ano, souhlasím s ním.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Ve věci uprchlické krize je třeba jednat rychle a současně připravovat dlouhodobější opatření, která zabrání velkým migračním vlnám v budoucnosti. Je třeba změnit azylový zákon, zefektivnit vrácení osob bez nároku na azyl, ale současně se věnovat vzdělávání a rekvalifikaci legálních uprchlíků. Dále udělovat uprchlíkům z válečných zón povolení k pobytu jen do doby, než se budou moci vrátit.

**5. Podporujete zahraniční mise naší armády a podpořila byste jejich pokračování či rozšíření, například v Afgánistánu či Iráku?**

Ano.

**6. Měly by mít supermarkety zavřeno o svátcích, případně každou neděli?**

Ano.

**7. Měla by se obnovit výplata nemocenské v prvních třech dnech nemoci?**

Výplata nemocenské v prvních třech dnech nemoci by se mohla obnovit pouze, pokud bude shoda v tripartitě.

**8. Pokládáte Annu Šabatovou za dobrou ombudsmanku, nebo byste ve funkci viděla raději někoho jiného?**

S Annou Šabatovou jsem se osobně nepotkala, nemám dostatek informací, abych se vyjadřovala k její práci. Zásadnější je pro mě diskuse k pravomocím ombudsmana a jejich legislativní vymezení.

**9. Souhlasíte se zastropováním věku odchodu do důchodu? V jaké výši?**

Vládní návrh týkající se odchodu do důchodu nejpozději ve věku 65 let je z mého pohledu nejvýše možný.

**10. Souhlasila byste s dalším navyšováním minimální mzdy?**

Navyšování minimální mzdy by dle mého názoru měly předcházet i jiná opatření – zejména posilování částečných a sdílených úvazků. Navyšování minimální mzdy by mělo vždy vycházet z dohody tripartity.

**11. Jaký je váš názor na legalizaci marihuany, případně větší toleranci takzvaně lehkých drog?**

S pěstováním marihuany a s její legalizací nesouhlasím mimo využití pro léčebné účely. Nesouhlasím také s větší tolerancí lehčích drog.

**12. Jak se díváte na možnost adopce stejnopohlavními páry?**

Za základ společnosti považuji klasickou rodinu a proto souhlasím s adopcí dětí pouze heterogenními páry.

**13. Souhlasila byste s tím, aby byly střelné zbraně dostupnější, nebo byste podmínky pro jejich držení naopak zpřísnila, nebo vám vyhovuje aktuální stav?**

V této oblasti se mi jeví stávající stav vyhovující.

**14. Podporujete zavedení elektronické evidence tržeb, jak ji prosadila vláda? Nebo byste uvítala výjimky pro některé živnostníky, případně zrušení celého systému?**

Od povinnosti zavedení elektronické evidence tržeb bych osvobodila některé živnostníky, například farmáře, trhovce nebo neziskové organizace.

**15. Je podle vás dobře nastavena hranice platnosti místního referenda?**

S ohledem na praktické zkušenosti se domnívám, že tento zákon je třeba upravit s přihlédnutím na politickou tradici, zvyklosti a zájem občanů vyjadřovat svůj názor prostřednictvím nástrojů přímé demokracie.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Myšlenka inkluzivního školství je dobrá, ale stávající systém školství není připraven na její realizaci. Domnívám se, že inkluzi nelze nastavit jednoduchými pravidly, ale její posilování je otázkou dlouhodobou. Praxe ukazuje, že změny nemusí být vždy k lepšímu.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

V této oblasti upřednostňuji šetření elektrickou energií, zde má naše společnost stále ještě velké rezervy a dále podporuji využití alternativních zdrojů šetrných vůči životnímu prostředí.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

O osobě kandidáta na příštího prezidenta jsem zatím neuvažovala. Měl by to být člověk vzdělaný, demokrat, schopný reprezentovat a hájit zájmy České republiky.

**19. Jaké osobnosti byste jako senátorka navrhovala na vyznamenání?**

Na prvním místě bych hledala kandidáty, kteří prokázali hrdinství – nejen dnes, ale také v minulosti. Zde, zejména u osobností druhé poloviny 20. století, má naše společnost stále velký dluh.

**20. Jste připravena se kvůli senátorskému postu zcela vzdát svého dosavadního povolání?**

Ano.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

400 tisíc Kč poskytlo ústředí KDU-ČSL, 100 tisíc Kč jsou dary příznivců, vlastní prostředky činí několik desítek tisíc a stále jsou čerpány na pohonné hmoty, na podporu akcí, drobné dárky, na placenou reklamu atd.
