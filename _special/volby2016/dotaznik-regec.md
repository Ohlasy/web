---
title: Jozef Regec, Soukromníci
author: Tomáš Trumpeš
cover-photo: http://i.imgur.com/hm682JG.jpg
feature: volby2016
---

<img src="http://i.imgur.com/hm682JG.jpg" alt="Jozef Regec" class="img-responsive img-popup">

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Určitě. Je to nový zákon o financování sportu. Současný zákon je zastaralý. Sice novelizovaný, ale potřebujeme zcela nový.

**2. Jaká oblast je vám nejbližší a v jakém senátním výboru byste chtěl pracovat?**

V těch, kde pracuji doposud. Tedy ve Výbor pro zahraniční věci, obranu a bezpečnost a Podvýboru pro sport, Výboru pro vzdělání, vědu, kulturu, lidská práva a petice.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Na tuto otázku není jednoznačná odpověď. Je to zákon, který sice zakazuje vlastnit média a firmy čerpající dotace a usilující o veřejné zakázky, ale všichni víme, jak jdou takové věci obejít. Kdo zabrání tomu, aby určitá firma nebyla napsaná na jiného člověka?

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Odmítám tuhle možnost.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Naše speciální jednotky jsou uznávané a jsem pro, aby se i nadále podílely na vojenských operacích v zahraničí. 

**6. Měly by mít supermarkety zavřeno o svátcích, případně každou neděli?**

Jsem pro. Na druhé straně v poslední době zjišťuji, že některé supermarkety už hledají možnosti, jak tento zákon obejít.

**7. Měla by se obnovit výplata nemocenské v prvních třech dnech nemoci?**

Složitá otázka. Kdo na to doplatí? Státní zaměstnanci, nebo podnikatelé?

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Myslím si, že paní Šabatová není objektivní a uměl bych si na jejím místě představit jiného člověka. 

**9. Souhlasíte se zastropováním věku odchodu do důchodu? V jaké výši?**

Určitě. Maximální věk pro odchod do důchodu bych stanovil u mužů na 63 let, pro ženy ještě dříve.

**10. Souhlasil byste s dalším navyšováním minimální mzdy?**

Samozřejmě. Měla by být 15 000 korun. Jednoznačně by to pomohlo všem občanům této země.

**11. Jaký je váš názor na legalizaci marihuany, případně větší toleranci takzvaně lehkých drog?**

Jsem zásadně proti jakékoliv legalizaci. Navíc jsem pro zpřísnění pití alkoholu u nezletilých osob.

**12. Jak se díváte na možnost adopce stejnopohlavními páry?**

Rodina je muž a žena. Víc k tomu nemám co říct.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Současný stav je dostačující. Máme jeden z nejlepších v Evropě.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Myslím, že to nejvíce poškodí živnostníky v malých obcích. Jsem přesvědčen, že tento systém nepřinese do státní kasy to, co nám pan ministr financí snaží naznačit.

**15. Je podle vás dobře nastavena hranice platnosti místního referenda?**

Myslím, že ano, na druhé straně bych byl rád, aby se do těchto „hlasování“ zapojovalo co nejvíce občanů, když se jedná o záležitosti, které se týkají přímo jejich města či obce.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Odmítám. Jednoznačně.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**
 
Podporuji. V budoucnu se ukáže, že je to správná volba.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Lepšího kandidáta než Miloše Zemana neznám.

**19. Jaké osobnosti byste jako senátor navrhoval na vyznamenání?**

Konkrétní jména po mně nechtějte, ale měli by to být lidé, kteří při své práci zachraňují životy jiných a samozřejmě osobnosti, které ve svých oborech prokázaly kvalitu a podnítily u našich spoluobčanů národní hrdost. Umělci, sportovci, vědci, zdravotníci.

**20. Jste připraven se kvůli senátorskému postu zcela vzdát svého dosavadního povolání?**

Žádné jiné povolání nemám, věnuji se senátorskému postu na sto procent. A v tom chci pokračovat i v případě svého zvolení.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Máme transparentní účet, celá kampaň je transparentní. Každému, kdo se na mě obrátí, můžu vše doložit.