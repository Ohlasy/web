---
title: Jan Machač, ODS
cover-photo: http://i.imgur.com/S3wuYWe.jpg
author: Tomáš Trumpeš
feature: volby2016
---

<img src="http://i.imgur.com/S3wuYWe.jpg" alt="Jan Machač" class="img-responsive img-popup">

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Ano, určitě chci připravit novelu vzdělávání lékařů, sester a zdravotnického personálu. 

**2. Jaká oblast je vám nejbližší a v jakém senátním výboru byste chtěl pracovat?**

Nejbližší je mi obecně oblast zdravotnictví, takže ve výborech, které se zabývají touto tematikou, bych chtěl během svého volebního období působit.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Naprosto s tím souhlasím.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Myslím, že bychom měli zbudovat azylová centra na hranicích EU a sem přemístit všechny migranty. Následně bychom s nimi zde vedli azylová řízení a ti, kteří mají na azyl opravdu nárok, by poté putovali do některé ze zemí EU. Živelné přijímání všech migrantů bez rozdílů je podle mě špatně.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Zahraniční mise v rámci NATO podporuji. Měli bychom však více rozlišovat mezi zajišťováním naší bezpečnosti a prosazováním politiky některého z našich spojenců. Nějaký audit spolupráce bych určitě rád viděl.

**6. Měly by mít supermarkety zavřeno o svátcích, případně každou neděli?**

Nevidím důvod, proč bychom takovéto omezování podnikání měli zavádět. Nechal bych to na dohodě zaměstnanců a podnikatelů.

**7. Měla by se obnovit výplata nemocenské v prvních třech dnech nemoci?**

Myslím, že to, jak je systém nastaven dnes, je správně.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Nepokládám, určitě bych si uměl představit mnohem lepšího ombudsmana. Osobně mě dost překvapilo, že se paní ombudsmanka pouští do akcí, které jsou hodné spíš komunistických agentů provokatérů minulého režimu.

**9. Souhlasíte se zastropováním věku odchodu do důchodu? V jaké výši?**

Tuto záležitost neumím posoudit, jelikož se doposud žádná rozumná odborná komise nedohodla na jednotném postupu. Osobně myslím, že by takový strop existovat měl, ale musí být rozumně nastaven. Nynější úprava, kdy se to každých 5 let může dle rozhodnutí vlády měnit, je čirý populismus.

**10. Souhlasil byste s dalším navyšováním minimální mzdy?**

Ano.

**11. Jaký je váš názor na legalizaci marihuany, případně větší toleranci takzvaně lehkých drog?**

Je to téma, o kterém jsem ochoten diskutovat, ale musíme nastavit jasné meze. Všechny drogy, alkohol a cigarety nevyjímaje, jsou jen předmostím k dalším stádiím drogových závislostí.

**12. Jak se díváte na možnost adopce stejnopohlavními páry?**

Jsem spíše příznivec adopcí do tradiční rodiny.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Aktuální právní úprava je dostatečná – je jedna z nejlepších na světě a není třeba ji zpřísňovat.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Nepodporuji – jsem pro svobodu podnikání, šikana v podobě EET je něco, co bych rád zrušil, či novelami výrazně omezil.

**15. Je podle vás dobře nastavena hranice platnosti místního referenda?**

Myslím si, že ano, jsme demokracie zastupitelská, nikoliv přímá, takže místní referenda jsou nastavena tak akorát, abychom se v nich bavili jednou za delší dobu o nějakých zásadních otázkách. Ne abychom jimi řídili běžný chod samospráv.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

S touto myšlenkou nesouhlasím.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Jadernou energetiku podporuji.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Myslím si, že výborným kandidátem by byl senátor Jaroslav Kubera.

**19. Jaké osobnosti byste jako senátor navrhoval na vyznamenání?**

Osobnosti, které by měly jít naší společnosti příkladem. Vynikající lékaři, akademici, spisovatelé, právníci, lidskoprávní aktivisté, ale i hrdinové každodenního života.

**20. Jste připraven se kvůli senátorskému postu zcela vzdát svého dosavadního povolání?**

Nemyslím, že je to potřeba. Určitě omezím například některé své koníčky, možná budu trochu méně s rodinou, ale stejně jako své lékařské povolání vidím i v práci senátora poslání.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Investuji z vlastních nákladů i nákladů sponzorů, mých přátel. Něco na kampaň přispívá i ODS, ale výši bych ze strategického hlediska před volbami zveřejňoval nerad.