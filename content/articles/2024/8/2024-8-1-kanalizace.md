---
title: Rozšíření kanalizace bude stát přes 40 milionů, vedení města si stěžuje na vnitřní dluh
cover-photo: https://i.ohlasy.info/i/f4141a6c.jpg
author: Tomáš Trumpeš
category: zpravodajství
---

*Silné červnové deště opět ukázaly, že Boskovice mají problém s dešťovou kanalizací, která kapacitně nestíhá. Není to ovšem jediný problém, takže jakkoli bude oprava drahá, pomůže jen částečně.*

{% photo src="https://i.ohlasy.info/i/f4141a6c.jpg" caption="Záplavy po silnějších deštích pravidelně vznikají na Komenského ulici, zde v září 2023" author="Tomáš Znamenáček" width=4827 height=3218 /%}

Starostka Jana Syrovátková (Změna22) vysvětluje, že za problémy do značné míry může předchozí rekonstrukce z doby okolo roku 2008, kdy se v ulici Potoční navazující na Bílkovu položilo úzké potrubí ústící do potoka. „Tam se vytvoří špunt a má to následky v celých Boskovicích,“ doplnil místostarosta Lukáš Holík (Naše Boskovice).

Podle starostky navazuje směrem do města historická kanalizace, která tvoří další špunt. Takže když voda stoupá, začnou stříkat kanály, protože kanalizace vodu zkrátka nestíhá odvést.

Město proto oprášilo starší projekt, který rozšíření kapacity kanalizace řeší. „Říkali jsme, že začneme činit kroky – tak už je činíme. Projekt je překontrolovaný, je aktualizovaný rozpočet, na stavební úřad je podána žádost o stavební povolení,“ popsala starostka Jana Syrovátková (Změna22) s tím, že rozpočet je odhadnut asi na 43 milionů korun. „Není to zrovna málo, ale vnímáme potřebnost této investice, takže ji tlačíme dopředu, aby byla nachystaná,“ dodala starostka.

Město chce tedy následně vysoutěžit dodavatele a do rozšíření kapacit kanalizace se pokud možno pustit. Vedení radnice prověřovalo, jestli by nebylo možné získat na rekonstrukci dotace, ale podle starostky se ukázalo, že pouze na dešťovou kanalizaci se dotace nevypisují.

Konkrétně chce město od bývalé prodejny Popelka vybudovat novou vodorovnou odlehčovací dešťovou kanalizaci, která bude pokračovat až do vyústění do potoka. Poté budou následovat nové vpusti na Komenského ulici. To by mělo odlehčit celému systému a dalším částem města, protože problémy po zahlcení pokračují až na Havlíčkovu nebo Hybešovu ulici.

Problémy podle starostky značně zhoršilo i to, že se postavily nové bytové domy Na Výsluní. „Tím, že se zvyšují zastavěné zpevněné plochy, nedokáže kanalizace intenzivní déšť pojmout,“ vysvětluje Jana Syrovátková. Proto musí město vytvořit nový odvod, aby voda rychleji odtékala.

I to však podle vedení města pomůže jen částečně. „Není vyloučeno, že při velkých deštích tam zase nějaká laguna bude. Ale měla by být menší a měla by rychleji odtéct. Na extrémní deště ale není dimenzovaná žádná kanalizace,“ popisuje starostka.

### Vnitřní dluh města

Členové vedení města poukazují na to, že cena za rekonstrukci je obrovská a může do značné míry komplikovat další investiční záměry města. „Částka 43 milionů korun je polovina našeho investičního rozpočtu, se kterou jsme vůbec nepočítali,“ říká místostarosta Lukáš Holík. Boskovice by kvůli tomu podle něj nemusely mít dost peněz ani na nutné spoluúčasti k dotacím, které by se mohlo podařit získat.

Naplánovány jsou velké investice jako sportovní hala, knihovna, středisko volného času, park u zámeckého skleníku. „Nechci říkat jako pan hejtman, že to bude boj o přežití, ale je to skutečně zásadní věc, protože na mnoho investičních akcí nezbyde,“ dodal místostarosta. Kanalizace podle něj navíc není jediný příklad velkého vnitřního dluhu, který město má, další se objevují kupříkladu na školách.

„V příštím roce jsme už chtěli vybudovat třeba cyklostezku z Mladkova do Svitávky, ale je možné, že to nepůjde, protože nám peníze nezůstanou, když budeme muset řešit kanalizaci a opravu elektroinstalací na školách, což jsou věci, které nepočkají. Bude to opravdu složité a všichni zastupitelé si to budou muset uvědomit,“ uvedl konkrétně Lukáš Holík.

„Vnitřní dluh, který jsme zdědili, je opravdu velký,“ navazuje starostka Jana Syrovátková. Jako příklad uvádí právě zastaralou hliníkovou elektroinstalaci na všech školách nebo stav školních kuchyní. Školy se podle ní obložily zvenku, ale uvnitř zůstaly stejné, jako když do nich chodila její generace. A další investice potřebuje nemocnice.

Starostka se zároveň ohrazuje proti tvrzení bývalé starostky Hany Nedomové ze Sociální demokracie, že tohle vedení města všechny nachystané projekty ruší a háže pod stůl. Jako příklad uvádí park u zámeckého skleníku, který se vedení města usilovně snaží posouvat dál. Ale právě zde se nabízí srovnání, protože spoluúčast města zde bude 40 milionů, což je právě částka potřebná pro investici do kanalizace. „To jen abychom si uměli představit, co se za to dá udělat – na jedné straně ohromný park, na druhé kousky kanalizace. Ty jsou ale taky potřebné a stojí stejné peníze,“ popsala Jana Syrovátková.

Konkrétně u rekonstrukce kanalizace nechce starostka zatím slibovat žádný termín, ale pokud by bylo stavební povolení vyřízené, je podle ní k diskusi, jestli se do akce nepustit už příští rok.