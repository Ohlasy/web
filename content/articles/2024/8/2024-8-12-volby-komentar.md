---
title: Krajské volby – napínavý souboj o vítězství, které nemusí nic znamenat
cover-photo: https://i.ohlasy.info/i/8ced9422.jpg
author: Tomáš Trumpeš
category: názory a komentáře
tags:
    - volby
    - politika
    - krajské volby 2024
---

*Do krajských voleb, které se konají v pátek 20\. a v sobotu 21\. září, sice zbývá už jen pár týdnů, ale horké je zatím jen počasí. Vzhledem k prázdninám teď politika moc nikoho nezajímá a tímto komentářem tedy vstupujeme do poměrně chladné fáze kampaně. Blíží se volby, které by v našem kraji mohly být docela napínavé, i když jinak, než to na první pohled vypadá.*

{% photo src="https://i.ohlasy.info/i/8ced9422.jpg" caption="Kandidát na hejtmana při kampani v zámeckém skleníku před čtyřmi lety" author="Tomáš Trumpeš" width=2375 height=1583 /%}

Stručně řečeno v nich možná ani tak nepůjde o to, kdo vyhraje, ale o to, kdo získá většinu v povolebních vyjednáváních. To je v našem volebním systému poměrně normální, zde na jižní Moravě se ale pozornost na vítěze bude zaměřovat asi i díky tomu, že souboj koalice SPOLU a hnutí ANO byl v nedávných evropských volbách skutečně velice těsný.

Obě nejsilnější uskupení budou navíc určitě tento pohled na volby podporovat, protože jim nahrává ve snaze mobilizovat své váhavější voliče a získat maximum pro sebe. Což se ovšem nemusí úplně vyplatit – právě proto, že nejde jen o to vyhrát, ale také mít s kým sestavit potřebnou většinu.

Stávající lidovecký hejtman a lídr koalice SPOLU Jan Grolich jde ve své rétorice ještě dál a nezužuje krajské volby na souboj o vítězství, ale dokonce jen na vlastní křeslo. Krajské volby jsou podle něj „jenom o tom, kdo bude hejtman“, říká ve videu, ve kterém vysvětluje – poměrně neestetickou a tradiční vizuál koalice SPOLU takřka úplně ignorující – podobu kampaně.

Co na tom, že to působí až příliš sebevědomě, v jihomoravském hejtmanství by se chtělo říct, že je to až *haškovsky egomanské*. Fungovat to asi může, uvidíme za pár týdnů. 

Osobně moc nevěřím tomu, že tahle strategie kampaně přinese úspěch a že celkově velmi sebevědomé vystupování hejtmana má oporu v realitě. Obhájit většinu bude podle mě pro stávající koalici velice těžké a vzhledem k celkové politické situaci to pokládám spíš za nepravděpodobné. K tomu ale musím dodat, že jednou už jsem Jana Grolicha podcenil, a to před čtyřmi lety – tehdy přijel před krajskými volbami do Boskovic a ve skleníku převážně svým spolustraníkům říkal, že volby sice vyhraje hnutí ANO, ale lidovci mají jedinečnou šanci porazit ODS, být druzí, sestavit většinu a získat pro něj post hejtmana. Přišlo mi to stejně tak přehnaně sebevědomé a nereálné, ale přesně to se nakonec stalo.

Teď hejtmanovo sebevědomí ve funkci ještě narostlo. Otázka je, jestli je pro něj výhodné vytvoření koalice SPOLU. To mu sice dává záruku, že ho o post hejtmana nepřipraví zmíněná ODS, ale třeba v Boskovicích v komunálních volbách se poměrně jasně ukázalo, že SPOLU nemusí získat tolik mandátů, jako by strany získaly, kdyby kandidovaly samostatně – regionální volby fungují jinak než na celostátní úrovni, kde jde víc o vítězství a o přímý personální souboj s Andrejem Babišem.

Ten tady v kraji nekandiduje a hnutí	ANO ani nenasadilo na lídrovský post všeobecně známou politickou osobnost. Zjednodušeně by se tak dalo říct, že nás čeká souboj značky a tváře. Hnutí ANO má značku, která dnes dominuje průzkumům politických preferencí, koalice SPOLU má známého a oblíbeného hejtmana, který se rozhodně nebojí stavět kampaň na sobě samém.

Ale zpět k úvodní myšlence. Krajské volby tady na jižní Moravě možná daleko víc rozhodne, jak moc se do nich promítne celostátní nálada a trendy. Bude pokračovat pirátská série volebních neúspěchů a postupné ztráty voličské podpory? Dokážou zopakovat svůj úspěch Starostové, kteří před čtyřmi lety na své poměry dost silně zabodovali, když jsou teď zatíženi účastí v nepopulární celostátní vládě? Čísla z evropských voleb spíše napovídají, že Piráti ani Starostové to nebudou mít snadné.

Oproti tomu se zvedá podpora dalších uskupení, která jsou pro stávající členy vládnoucí krajské koalice v roli partnerů dost obtížně představitelná. Respektive klesá podpora SPD, ale zase ne tolik, aby šlo doufat, že nepřekoná pětiprocentní hranici. Do krajského zastupitelstva se ale může dostat Přísaha, která má v kraji dost silnou podporu a do voleb ji vede bývalý brněnský primátor Petr Vokřál, a také se můžou vrátit komunisté se značkou Stačilo. A to už by počty mandátů vycházely hodně jinak a sestavování většiny by bylo mnohem komplikovanější.

Pokud tedy souboj značka versus tvář nedopadne výraznou převahou na některé ze stran a zároveň ji nedoprovodí dostatečný úspěch potenciálních koaličních partnerů, můžou komplikovaná jednání směřovat ke krajské vládě, která prolomí hranice toho, co na současné politické scéně vnímáme obvykle jako dva nesmiřitelně oddělené tábory. To by ovšem někdo nejspíš musel takzvaně *obětovat svou tvář*. Rozhodně nás čeká zajímavý volební souboj a možná ještě zajímavější politická vyjednávání. Výsledky uvidíme už za několik týdnů – krajské volby proběhnou v pátek 20\. a sobotu 21\. září.