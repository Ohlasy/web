---
title: "Z radnice: Byty v pečovatelském domě, hřiště na Bílkově, zahrádka u kaťáku, provoz nemocniční lékárny"
cover-photo: https://i.ohlasy.info/i/8a161f49.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po mimořádném prázdninovém jednání městské rady na konci července vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti).*

{% photo src="https://i.ohlasy.info/i/8a161f49.jpeg" caption="Dům s pečovatelskou službou na Havlíčkově ulici, jehož byty se dočkají rekonstrukce" author="Tomáš Trumpeš" width=4032 height=3024 /%}

### Byty v pečovatelském domě

Pokračuje příprava první etapy rekonstrukce bytů v Domě s pečovatelskou službou na Havlíčkově ulici, aktuálně město vybírá firmu, která stavební práce provede. „Byty po třiceti letech rekonstrukci skutečně potřebují,“ popsal místostarosta Lukáš Holík. 

Úpravy se nyní týkají celkem devíti bytů, postupně má být ve čtyřech etapách opraveno ideálně během čtyř let všech třicet devět bytů. Budou vyměněny podlahy, dveře, kuchyňské linky a elektroinstalace, dojde také k celkové přestavbě koupelen. Bude vyměněno kanalizační potrubí a rozvody vody včetně stoupacího potrubí. Do jednotlivých bytů bude přiveden internet.

Město získalo dotaci 4,5 milionu korun z kraje, předpokládané celkové náklady na první etapu jsou 9,6 milionů korun, město však doufá, že zakázku vysoutěží o něco levněji. „Obecně se to teď daří,“ doplnila starostka Jana Syrovátková.

### Dětské hřiště na Bílkově

Vybrána je už firma, která doplní hřiště na Bílkově ulici o nové herní prvky a zpevněnou pryžovou hrací plochu okolo stávajících trampolín. Cena činí více než 2,5 milionu korun. „Slibuji si od toho, že v Boskovicích vznikne plnohodnotné dětské hřiště, které bude velice využívané. Mělo by splňovat to, co nám tady chybělo,“ vyjádřil se místostarosta Lukáš Holík. I na tuto akci bude město žádat o grant, a to u společnosti ČEZ.

### Zahrádka u kaťáku

Nová provozovatelka restaurace v katolickém domě požádala o souhlas s umístěním inventáře venkovního občerstvení na ulici 17\. listopadu. Radní souhlasili, takže podél budovy budou umístěny pultové stoly, květináče s nízkými keři a stínění. Na chodníku musí být zachován průchod široký 2 metry. Pokud se stihne probíhající rekonstrukce, zahrádka i restaurace by mohly být otevřeny od poloviny srpna.

### Zastávka na Dukelské

U penzionu Lasákův mlýn vznikne nová autobusová zastávka se zálivem. Zčásti bude umístěna na pozemku majitele penzionu, ale po vybudování dojde dle dohody k převodu dotčených pozemků na město.

### Parkování karavanů

Městská rada se rozhodla přistoupit k regulaci parkování karavanů a obytných přívěsů ve městě. Na území města tak nebudou moci parkovat podobně jako autobusy, nákladní vozidla a traktory, a to od 20 do 6 hodin, a to s výjimkou parkovišť na ulicích Mánesova a Dukelská. „Vyslyšeli jsme volání občanů, především v lokalitě Na Výsluní, kde se objevil nešvar parkování karavanů, které zabírají někdy i tři parkovací místa,“ vysvětlila starostka Jana Syrovátková.

### Provoz nemocniční lékárny

V nemocniční lékárně dojde ke splnění příslibů a pohotovostní okénko bude o víkendech a svátcích otevřeno od 8 až do 20 hodin. Otevírací doba se tak prodlouží o čtyři hodiny a srovná se s otevírací dobou pohotovosti. Ve všední dny bude lékárna otevřena od 7 do 20 hodin s tím, že od 17 hodin dostanou pacienti léky v pohotovostním okénku. 

### Biotejnery

V Boskovicích jsou umístěny tři nové biotejnery – Pod Oborou, na Chmelnici a u nové výstavby na ulici Otakara Kubína. Biotejnery slouží ke sběru rozložitelného odpadu z kuchyní, na rozdíl od hnědých kontejnerů se v nich ale kuchyňské zbytky zpracovávají, nedochází tedy k zápachu a nemusí se tak často vyvážet. Podle místostarosty Lukáše Holíka je to další krok ke snížení množství netříděného odpadu.

### Koše na tříděný odpad

Celkem patnáct nových košů bude od začátku srpna postupně umístěno po celém městě a budou to tentokrát koše na tříděný odpad. Koše budou na náměstí, na ulici 17\. listopadu a u škol. I takto chce radnice podle místostarosty občany a děti motivovat ke třídění.

### Odhalení pietního místa

Slavnostní odhalení [pietního místa pro zemřelé a nenarozené děti](https://ohlasy.info/clanky/2024/02/pamatnik-deti.html) na boskovickém hřbitově proběhne v pátek 30\. srpna v 18 hodin. Předcházet mu bude v 17 hodin komentovaná prohlídka výstavy autorky vítězného návrhu Pavlíny Šváchové v boskovickém muzeu. Doprava na hřbitov je zajištěna.