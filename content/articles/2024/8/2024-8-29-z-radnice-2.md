---
title: "Z radnice: Bytovka z učiliště Krasu, nová zástupkyně na ZŠ, přechody na Janáčkově, vánoční osvětlení města"
cover-photo: https://i.ohlasy.info/i/9ab5b5ac.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na konci srpna vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/9ab5b5ac.jpeg" caption="Bývalé učiliště Krasu na Havlíčkově ulici čeká přestavba na bytový dům" author="Tomáš Trumpeš" width=4032 height=3024 /%}

### Správa hřbitova

Boskovice hledají správce hřbitova, obřadní sítě a přilehlých pozemků. Předpokládané náklady činí 620 tisíc korun bez DPH ročně, výpovědní doba je jeden rok. Podle místostarosty Radka Šamšuly má město signály, že se do zadávacího řízení přihlásí víc zájemců než jen stávající provozovatel. Je ale možné, že výsledná nabídnutá cena bude vyšší, protože náklady na tyto práce rostou. Starostka Jana Syrovátková doplnila, že oproti dosavadnímu rozsahu prací se správce má nově starat také o přilehlá parkoviště. „Provozovatel se bude starat o vjezd, předprostory a parkoviště,“ uvedla starostka. Celkově by radnice chtěla, aby se péče o hřbitov o něco zlepšila, což už nebylo v možnostech daných mantinely předchozí smlouvy. Právě proto ji vypověděla a vyhlásila nové řízení.

### Energetická koncepce

Město poptává také zpracovatele místní energetické koncepce a zároveň podalo žádost o dotaci, která by její vytvoření pokryla z 85 procent. Předpokládané náklady jsou asi 600 tisíc korun. „Koncepci zpracovanou máme, ale je už zastaralá. Takže ji budeme mít aktualizovanou. Slibujeme si od toho další pohled, který doplní energetický audit,“ uvedl místostarosta Lukáš Holík. 

### Bytový dům z učiliště Krasu

Rada města souhlasila s další verzí záměru přestavět bývalé učiliště Krasu na Havlíčkově ulici na bytový dům. Vlastníkem objektu je společnost NWD Group, která zde chce vybudovat dvacet čtyři bytových jednotek: dvacet 1+KK a čtyři 2+KK. „Stavebník požádal o souhlas s umístěním nové revizní šachty na stávající kanalizační přípojce v chodníku na ulici Havlíčkova, souhlas se zateplením fasády zasahujícím do městského pozemku a souhlas s umístěním balkonů nad městský pozemek,“ uvádí radnice. Dále společnost NWD Group žádá o souhlas s vybudováním nového sjezdu z místní komunikace na ulici Sadová a souhlas se zpevněním části místní komunikace v úseku od křižovatky s ulicí Legionářská po nově budovaný sjezd betonovou distanční dlažbou. 

Původní záměr vlastníka podle starostky Jany Syrovátkové předpokládal ještě intenzivnější využití, ale město požadovalo, aby byl respektován charakter okolní zástavby a první návrh nebyl ani v souladu s územním plánem. Zmizí také stávající přístavba v zadní části budovy a nahradí ji prostor částečně pro parkování a částečně pro zeleň, kterou si podle starostky město vymínilo. „Souhlasili jsme s návrhy po několika úpravách, hledali jsme určitou míru v tom, jak má dům vypadat. Nakonec jsme s městskou architektkou a stavebníkem dospěli ke konsenzu,“ popsala starostka Jana Syrovátková.

### Vánoční osvětlení města

Boskovice částečně obnoví a částečně rozšíří svou vánoční světelnou výzdobu, a to za půl milionu korun. „Řada osvětlovacích řetězů a ozdob byla už za hranicí životnosti,“ popsala starostka. Kromě nahrazení současného osvětlení dodavatel nabídl ještě jako bonus možnost zápůjčky dalších světelných řetězů, takže budou osvětleny další stromy na náměstí, stromy na Hradní ulici a fontána před zámeckým skleníkem. Součástí kontraktu mají být i dva andělé. „Oba budou na náměstí, jeden u stromečku a druhý dole,“ upřesnila Jana Syrovátková.

Místostarosta Radek Šamšula doplnil, že letos na Vánoce by měl být již hotov i dřevěný betlém, který [uspěl v loňském ročníku participativního rozpočtu](https://ohlasy.info/clanky/2023/12/vitez-paro.html).

### Nová provozní doba veřejných WC

Veřejné toalety u kostela rozšíří svou provozní dobu. Nově budou provozovány bez přítomnosti stálé obsluhy, vstup bude zajištěn mincovníkem na různé druhy mincí i platební kartu. Otevřeno bude denně od 6.30, ve všední dny do 23.00 a o víkendu do 01.00. Prostor vstupu před veřejnými WC a chodba uvnitř budou monitorovány kamerovým systémem napojeným na pult městské policie. Současně bude na základě požadavku faráře monitorován i prostor kolem kostela. 

### Nová zástupkyně na základní škole

Boskovická základní škola má nový organizační řád, který předložil nový ředitel Martin Staněk. Nejvýznamnější změnou je zřízení nové pozice zástupkyně pro další vzdělávání pedagogických pracovníků – zastávat ji bude Pavla Kotoučková. „Cílem této změny je zkvalitnit vzdělávání pedagogických pracovníků tak, aby bylo přehledné, transparentní, zaměřené na aktuální potřeby jednotlivců i celých sboroven a bylo v souladu s nejmodernějšími trendy,“ zní odůvodnění. 

### Přechody na Janáčkově

Občané bydlící na Janáčkově ulici dali podnět na zřízení dvou přechodů pro chodce. První poblíž křižovatky s bytovým domem Panorama, druhý u křižovatky se silnicí na Blansko. Komise pro dopravu podnět doporučila, městská rada jej schválila a nyní bude záležet na vyjádření dopravního inspektorátu.

### Koše na tříděný odpad

Město už objednalo patnáct nových odpadkových košů na tříděný odpad. Stát budou necelých 90 tisíc, město zaplatí jen přibližně 65 tisíc, zbytek pokryje dotace. Podle místostarosty Lukáše Holíka bylo také klíčové domluvit vyvážení košů v rozumném intervalu. „A také tak, aby se nehrála hra, že lidé vytřídí a pak se to dá do jednoho pytle. Něco takového by nemohlo vůbec vzniknout,“ uvedl místostarosta s tím, že nyní už se podařilo správný vývoz košů nasmlouvat a díky tomu je budou Boskovice konečně mít.

### Dotace pro Prostor

Městská rada souhlasila s udělením dotace 200 tisíc korun pro spolek Unijazz Boskovice na provoz kulturního a komunitního centra Prostor v panském dvoře. Finance budou směřovat hlavně na pokrytí vzrůstajících nákladů za nájem a energie a na personální zajištění provozu. Dotaci musí ještě schválit zastupitelé v rámci rozpočtového opatření. „Jedná se o skutečně důležité centrum kulturního dění v Boskovicích, a tak se rada města shodla na udělení mimořádné dotace,“ okomentovala rozhodnutí starostka.

Místostarosta Lukáš Holík dodal, že si všichni radní uvědomují kulturní význam centra a spolku v našem městě. „To podhoubí, které tam vzniká, a to, co se z toho vyvíjí dál a dál, možná není na první pohled vidět, ale nevím, co bychom dělali, kdybychom tady něco takového v této chvíli neměli. Kulturně bychom dost upadli. Někdy to, co člověk bere jako samozřejmost, je potřeba podporovat, aby ta samozřejmost dál pokračovala,“ vyjádřil se místostarosta.

V roce 2023 uspořádal Unijazz Boskovice převážně v Prostoru 117 akcí, které navštívilo skoro 6 tisíc lidí. Fungování Prostoru jsme se v našich novinách, které jsou s Unijazzem Boskovice personálně propojeny, [věnovali podrobně](https://ohlasy.info/clanky/2024/02/komentar-prostor.html). 

### Dotační programy

Radnice připravila také vyhlášení dotačních programů na příští rok na provoz volnočasových organizací, sportovní a volnočasové akce a kulturu. Podle vedení města dotační tituly nedoznaly zásadních změn a také výše finanční podpory se předpokládá podobná jako v loňském roce.

### Místní poplatky

Na místních poplatcích vybral městský úřad v prvním pololetí roku 7,8 milionu korun, což je o 1,3 milionu více než loni. Jedná se například o poplatky tříděný komunální odpad, poplatek z pobytu, ze vstupného, za povolení vjezdu motorových vozidel a další. Tajemník David Škvařil připomněl, že město jako náhradu za jiné zrušené pracovní místo přijalo novou zaměstnankyni, která má veškeré poplatky na starosti. „Jsou soustředěny na jednom místě na finančním odboru, ukázalo se to jako správné řešení,“ uvedl tajemník s tím, že očekává, že efektivnější práce povede k dalšímu navýšení výběru poplatků. Ty lze platit i prostřednictvím [Portálu občana](https://obcan.boskovice.cz).

### Rekonstrukce Hybešovy ulice

Vedení města je velmi spokojeno s dokončenou rekonstrukcí Hybešovy ulice. Na místě byl dodatečně umístěn ještě přístřešek zastávky, který nebyl v původním projektu. Dále se upravuje dopravní značení a nové kanály, to jsou ale podle starostky drobnosti, které se vždy doladí až v plném provozu. S osázením trávníků se počítá, až bude příznivější počasí. Přechod pro chodce, po kterém se dlouho volalo, je umístěn na zvýšené křižovatce. „Jsem velmi ráda. Vznikl tím pádem opravdu bezpečný přechod přes tuto frekventovanou ulici pro děti, které chodí z Výsluní a z celé této části Boskovic,“ uvedla starostka Jana Syrovátková. Zároveň doplnila, že navýšení bohužel využívají i neukáznění řidiči-závodníci ke skákání. Na to už ale reaguje městská policie. Starostka také vyzdvihla, že celou rekonstrukci se podařilo vysoutěžit za takřka poloviční cenu, než byl předpoklad, a že se stavba stihla dokončit ještě před termínem.

### Bytovky Na Chmelnici

Na radnici už dorazila také nová verze projektu na výstavbu bytových domů Na Chmelnici. Tu předchozí vrátil na základě odvolání účastníků řízení krajský úřad, který mimo jiné shledal, že část plánované zástavby společností BK Invest není v souladu s územním plánem. Celý projekt tedy začíná po úpravách od začátku, jeho nová verze už byla konzultována s městskou architektkou a vedením města. „V původním projektu jsme rozporovali ohromné objemy, podlažnost a podobně. Doznalo to výrazných změn směrem ke snížení počtu bytů, aby to odpovídalo prostoru a zástavbě, která tam je,“ popsala Jana Syrovátková.

### Soutěž na knihovnu

Architektonickou soutěž na městskou knihovnu vyhlásí město po příštím jednání městské rady, tedy 9\. září. Zadání je hotové a již bylo konzultováno se členy poroty. Místostarosta Lukáš Holík uvedl, že je důležité, aby projekt měl kontinuitu, a proto chtěl, aby v porotě byli i zástupci opozice. Návrhy se budou odevzdávat do 15\. ledna. Podrobnosti představíme po vyhlášení soutěže.

### Digitalizace stavebního řízení

„Systém zatím vůbec nefunguje; nefunguje tak, jak by měl,“ zhodnotil tajemník David Škvařil aktuální stav probíhající digitalizace stavebního řízení. Úředníci podle něj zatím řeší především žádosti, které se v červnu na úřad nahrnuly ještě ve staré formě. „A čekáme, až bude stav plně funkční,“ dodal David Škvařil. Situace je podle něj podobná jako na ostatních úřadech, se kterými jsou v kontaktu.
