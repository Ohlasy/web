---
title: V bývalém štábu civilní obrany bude SVČ a školka, skauti a pionýři
cover-photo: https://i.ohlasy.info/i/e205c5e8.jpg
author: Tomáš Trumpeš
category: zpravodajství
---

*Ohlasy navštívily v srpnu budovu bývalého štábu civilní obrany na ulici Svatopluka Čecha. Vznikla [fotogalerie Tomáše Znamenáčka](https://www.facebook.com/media/set/?vanity=ohlasy\&set=a.1179032096504389), o kterou byl veliký zájem. Nyní jsme zjišťovali, jaké má město s nedávno získaným objektem záměry a v jaké fázi je jejich příprava.*

{% photo src="https://i.ohlasy.info/i/e205c5e8.jpg" author="Tomáš Znamenáček" width=5396 height=3597 /%}

Budova je opravdu rozsáhlá, její půdorys je přibližně 45 metrů na délku a 12 metrů na šířku. Má dvě patra, sklepení a půdní prostory. Městu patří i část okolního pozemku. Samotná budova byla postavena v polovině šedesátých let, původně s rovnou střechou. Dnešní sedlovou střechu dostala až ve druhé půli devadesátých let, protože rovnou střechou do objektu zatékalo.

Hlavním záměrem města je přestěhovat do budovy po rekonstrukci středisko volného času (SVČ) a vytvořit zde další pracoviště mateřské školy, případně dětskou skupinu. Školka by měla zabrat část prvního patra, jeho zbytek a celé druhé patro pak připadne SVČ. Sklep by měl být uchován v současném stavu – je zde protiatomový kryt, který má skutečně autentickou muzejní podobu. „Bunkr v podzemí, který je funkční, zůstane zachován, protože svou hodnotu rozhodně má. Do něj zasahovat nebudeme, jen do něj bude instalován výtah a částečně bude sloužit jako sklad,“ upřesnila pro Ohlasy městská architektka Andrea Prajsová.

Prostor v podkroví bude rozdělen na poloviny – jedna je podle městské architektky plánována pro pionýry a druhá pro skauty. Tímto bude celá budova kompletně obsazená a žádné volné prostory už zde nezůstanou. 

Na projektu aktuálně pracuje architektonické studio [Martina Doležela](https://ohlasy.info/clanky/2024/01/rozhovor-dolezel.html), vítěze architektonického návrhu na sportovní areál v Červené zahradě, společně právě s městskou architektkou Andreou Prajsovou. „Koncem září bude architekt odevzdávat architektonickou studii, poté budeme vyřizovat stavební povolení a prováděcí dokumentaci. Už proběhl stavebně technický průzkum, podle kterého je budova ve velmi dobrém stavu,“ popsala Andrea Prajsová.

Budova je nyní přístupná vchodem z ulice Svatopluka Čecha mezi bytovými domy. Vjezd z Legionářské ulici je nedostupný, protože tuto část pozemků město již dříve prodalo soukromému developerovi, který zde připravuje výstavbu bytových domů [na místě bývalého boskovického hřbitova](https://ohlasy.info/clanky/2020/06/kosti-mrtvych.html).

Ve hře je stále možnost vytvoření přístupu z ulice Hybešovy, tedy od České pošty. „Architekt připravuje způsob, jak tyto pozemky napojit na pozemek, který patří církvi. Část pozemku je i v majetku České pošty, se kterou také budeme jednat,“ uvedla městská architektka.

Město zatím nedisponuje vizualizací nové podoby objektu po rekonstrukci, ta bude k dispozici až po odevzdání architektonické studie koncem září. Stejně tak rozpočet ani harmonogram rekonstrukce budovy město zatím nemá, konkrétní čísla a data bude vědět, až bude mít prováděcí dokumentaci.
