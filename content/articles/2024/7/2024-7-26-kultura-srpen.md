---
title: Kulturní výběr na srpen s Jendou Nádvorníkem
cover-photo: https://i.ohlasy.info/i/df45fddb.jpg
author: Magda Znamenáčková
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Hostem našeho rozhovoru byl tentokrát Jenda Nádvorník, hlavní pořadatel [Festiválku bez bojů a válek](http://festivalekbezbojuavalek.cz/), který slaví letos 20. jubileum. Součástí podcastu jsou i pozvánky na vybrané srpnové akce, ty si zde můžete také přečíst.*

{% spotify_episode id="4FKScLw4FKdLyMF6zrvDbd" /%}

### Pohádkový hřebínek

Každý pátek od 17 hodin se odehraje na nádvoří boskovického zámku loutkové divadlo pro děti. V rámci prázdninového cyklu Pohádkový hřebínek bude pro malé diváky a divačky k vidění: 2. srpna Hasičská pohádka o hasiči Honzovi, a o týden později, v pátek 9. srpna v tentýž čas, rovnou dvě pohádky – loutkář Ruda Hancvencl přijede s Robinsonem a známou pohádkovou dvojicí pejskem a kočičkou. 16. srpna se můžou děti těšit na Pirátskou pohádku s loutkou čtyřmetrové chobotnice a poslední prázdninový pátek zahraje divadlo Toy Machine Petra Pana.

### Festiválek bez bojů a válek

Jubilejní dvacátý ročník slaví letos Festiválek bez bojů a válek, koná se v pátek 9. a v sobotu 10. srpna za muzeem. Podrobně jsme výroční akci probrali v rozhovoru s Jendou Nádvorníkem, který si můžete poslechnout výše. V sobotu na Festiválku vystoupí Vojta Violinist, Arrogant Twins a Zooblasters a v sobotu The Space, divadlo Lísky vs. Allimp, dále polští Bubliczki a němečtí Analoque Birds. V pátek proběhnou v rámci Festiválku i další Ohlasy naživo, ale program zatím není úplně jasný – sledujte naše sítě a sítě Festiválku! Ještě je třeba doplnit, že v sobotu 3. srpna se koná festiválkový warm up ve Skalici nad Svitavou, kde se akce před dvaceti lety zrodila. V parku vedle polyfunkčního a komunitního centra vystoupí Divadlo Milana Šťastného, Alfasrnec, The/y/ Wanted, Cimbálová muzika Olešnice, Hovaduo, Pavel Čadek a, René z Moštárny.

### Promenádní koncerty

Dalším oblíbeným cyklem je promenádní sezóna. Koncerty se konají tradičně za příznivého počasí u zámeckého skleníku každou neděli od tří odpoledne. První srpnovou neděli, 4. srpna, zahraje dechová hudba Boskověnka, 11. srpna zahraje boskovické folkové uskupení Trní, a 18. srpna se představí jedovnická kapela Šnek, která před dvěma lety oslavila třicáté výročí existence. Přestože její název možná evokuje pomalé, tklivé melodie, očekávejte pravý opak – energie a chuť bavit publikum jim ani po 30 letech rozhodně nechybí. A pokud máte rádi swing, zajděte si 25. srpna na koncert kapely Bezruký Frantík Quartet.

### Květinová středa

V boskovickém muzeu pokračují festivalové výstavy, ale kromě toho chceme upozornit ještě na akci Květinová středa, která proběhne 14. srpna. S platnou vstupenkou do muzea můžete projít květinovou stezkou ve stálé expozici a vyrobit si malý suvenýr při průběžném workshopu na výstavě Když rozkvete krása.

### Raveyard Festival 2024

Minulý rok dostali do Boskovic Flowdana, vítěze Grammy Award, a ani letos netroškaří. Organizátoři dalšího ročníku multižánrového festivalu Raveyard zvou na Dušana Vlka, Misanthropa, FVLCRVM, Zigi SC a bezmála třicítku dalších umělců. Čeká vás to nejlepší nejen z drum and bassu a rapu na dvou stagích, a to v pátek a sobotu 16. a 17. srpna na panském dvoře. Pokud vás akce zajímá, doporučuji si také poslechnout [rozhovor se spoluorganizátorem festivalu Vojtou Sedlákem](https://ohlasy.info/clanky/2023/07/kultura-srpen.html), který jsme natáčeli před rokem touto dobou.

### Hrnek Street Party

Hrnek Street Party je název akce, která proběhne v sobotu 17. srpna od 14 hodin na Zborovské ulici a kterou jsme částečně představili už v předchozím dílu našeho podcastu, totiž v [rozhovoru s Václavem Cikánem, provozovatelem čajovny a kafírny](https://ohlasy.info/clanky/2024/07/cajovna-kafirna.html). Akce je totiž právě jakousi jubilejní party těchto podniků, které slaví 30 a 20 let. Zahrají zde DJ O-Charm, Mothers Angels, Hard to Frame, Omnion, Moimir Papalescu a The Stylists s Tonyou Graves.

### Silver Fest 2024

Loni proběhl na panském dvoře u příležitosti 40. výročí založení kapely Silver Band rockový festival Silver Fest. Akci sice poznamenala bouře, ale organizátory to neodradilo a letos pokračují, takže druhý Silver Fest je naplánován na sobotu 24. srpna, od 17 hodin zahrají kapely Bluemy, Aligator, Silver Band a Perpetis.

### Jazz jam #13

Poslední čtvrtky v měsíci jsou v Prostoru rezervované pro jazz! 29. srpna můžete přijít na tradiční, už třináctý jazz jam. Vystoupí kontrabasista Petr Vymazal a zpěvačka Petra Vymazalová, reproduktory se rozezvučí v 19 hodin.

### Velké Hip Hopatovice

Na pátek 23. srpna připravily větší akci Velké Opatovice, které se změní na Velké Hip Hopatovice – tak zní název nového hip-hop / rap festivalu v letním kině, kde vystoupí třeba místní vynikají rapper Hopsen Clark a jako hlavní hvězda legendární PSH.

### Festival 3+1

Z Velkých Opatovic se s pozváním přesuneme ještě do Letovic, kde proběhne v areálu koupaliště na samém konci prázdnin 31. srpna Festival 3+1. Vystoupí zde The Beaters, New Aliquot, Bratři Ebenové a balkánská dechovka Oranžáda.

### Kino

První srpnový víkend nás čeká filmový maraton. V pátek 2. srpna se v letním kině po deváté hodině večer roztočí série filmů, kterou organizátoři pracovně nazvali „macho nocí“. Čekají vás komiksoví drsňáci Deadpool & Wolverine, následují miamští Mizerové a celou show uzavřou Motorkáři. Následující noc nazvali „katastrofickou“, takže vás čeká apokalyptický film Furiosa: Sága Šíleného Maxe nebo spielbergovští Twisters. Ale přijde řada i na mimozemštany.

### Vlny – exkluzivní předpremiéra

Režisér Jiří Mádl uvede společně s producentkou Monikou Kristl a hlavními herci exkluzivní předpremiéru filmu Vlny, který vzbudil obrovská očekávání na letošním karlovarském festivalu. A podle kritiky je i naplnil. Přijďte v sobotu 10. srpna v 18.30 na film mapující roli československých novinářů během srpna 1968. Podle všeho to bude velký zážitek.
