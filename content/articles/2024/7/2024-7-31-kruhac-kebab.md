---
title: Radnice má návrh na novou podobu kruháče u pošty, potřebuje ale koupit kebab
cover-photo: https://i.ohlasy.info/i/979cc97a.jpeg
author: Tomáš Trumpeš
category: zpravodajství
tags: doprava
---

*Novou podobu okružní křižovatky připravila boskovická radnice. Návrh počítá s posunutím kruhového objezdu více do ulice Sokolské, k čemuž je ale potřeba vykoupit a zbourat nárožní dům, ve které dnes sídlí prodejna kebabu. Zachován by zůstal památník obětem druhé světové války a nebylo by nutné překládat část sítí, které pod ním vedou.*

{% photo src="https://i.ohlasy.info/i/979cc97a.jpeg" author="Tomáš Trumpeš" width=3896 height=2922 /%}

Samotný kruháč by zůstal stejně velký, jako byl ten v [předchozím návrhu](https://www.boskovice.cz/vismo/dokumenty2.asp?id_org=832&id=37289), který plánovalo ještě předchozí vedení města a který na základě námitek účastníků řízení krajský úřad v květnu vrátil k novému projednání zpět na boskovický stavební úřad. A zrušil tak územní rozhodnutí i stavební povolení.

Hlavní benefit vykoupení domu a posunutí okružní křižovatky nespočívá v možnosti rozšířit její průměr, ale v možnosti lepšího napojení jednotlivých nájezdů ze Sokolské, Hybešovy, Havlíčkovy a 17. listopadu. „Jiný poměr nájezdů znamená, že by tam dokázalo projet prakticky cokoliv. Střed křižovatky je víceméně na ose stávající ulice Sokolské,“ popsala starostka Jana Syrovátková (Změna22).

Novým návrhem by nebyl dotčen ani přilehlý památník se sochou a nebylo by nutné překládat značnou část inženýrských sítí, což bylo v předchozí variantě nezbytné a celou stavbu to komplikovalo. Podle starostky Jany Syrovátkové je nové řešení vstřícnější i k chodcům, protože umožňuje lepší a méně vzdálené umístění přechodů, a celkově by bylo dost místa pro motorovou, cyklistickou a pěší dopravu, aby nedocházelo ke kolizím.

Nové řešení by mimo jiné dále znamenalo, že by bylo možné vybudovat pouze okružní křižovatku, ale nebylo by nutné řešit další navazující změny v dopravě zejména na výjezdu z boční ulice naproti poště a na ulici 17. listopadu. „Není potřeba žádné propojování ani zjednosměrňování. Když to trochu zbagatelizuji, jen se posune to kolečko okružní křižovatky, a máme vyřešeno,“ vysvětlila starostka.

Nyní bude tedy otázka, jestli se zastupitelé dokážou shodnout na výkupu domu, ve kterém se dnes prodává kebab. Vedení města zatím nechtělo zveřejnit cenu, protože jednání probíhají. „Dohodli jsme předběžný odkup. Je to jediné funkční řešení – pokud chceme toto místo městotvorně vyřešit, musíme tento dům vykoupit,“ uvedla starostka s tím, že město nechalo zpracovat studii na nové řešení.

### Uražená opozice?

Ohlasům se podařilo zjistit a potvrdit, že odhadní cena domu by měla činit okolo 9 milionů korun a majitel požaduje 14 milionů. Otevřeně o těchto cenách mluví i někteří zástupci opozice. A dodávají, že další prostředky by bylo nutné vyhradit na demolici.

„Cena posudku a možného odkupu je pro nás zatím nepřijatelná,“ říká po seznámení se s novým návrhem předseda boskovické Sociální demokracie Petr Malach. Dodává ale, že z dopravního hlediska pro odlehčení dopravy v Boskovicích kruhový objezd podporují.

Předsedkyně boskovické TOP 09 Michaela Žejšková popsala, že podstatou schůzky vedení města a opozice bylo zejména přesvědčování ze strany starostky, že nemovitost město nutně musí pořídit pro řešení této křižovatky. Opoziční zastupitelka dále upozorňuje, že návrh nezahrnuje křižovatku u evengelického kostela a řešení ulice Hálkovy.

Také Michaele Žejškové připadá cena 14 milionů příliš vysoká. „Pro něco takového budeme hlasovat jen stěží, zvlášť když nevidíme řešení celé oblasti, tedy zejména dvou zmiňovaných křižovatek v bezprostřední blízkosti kruhového objezdu,“ uvedla. A dodala, že je pro ni také málo pochopitelné, že novou formu kruhového objezdu předkládá starostka za politické uskupení, které volby vyhrálo takzvaně „na semaforu“ – tedy s ideou, že kruhový objezd není nutný a doprava by se zde mohla řešit světelnou křižovatkou.

„Nepovšimnuto rovněž nemůže zůstat, že kvůli irelevantním zájmům jednotlivců a postupu současného vedení města Boskovice promarnily desítky milionů z krajských peněz a souvisejících připravených investičních prostředků dalších stran. A jak paní starostka pravdivě opakovaně na této schůzce uváděla, v tomto volebním období se stihne nanejvýše projekt. Samotné vyřešení dopravní situace je tímto odloženo nejméně o čtyři roky tohoto volebního období,“ dodala Michaela Žejšková.

Boskovická ODS připomíná právě tu skutečnost, že s projektem okružní křižovatky u pošty přišlo již minulé vedení města, v jehož čele byli právě občanští demokraté.  A že bylo dojednáno i spolufinancování ze strany Svazku vodovodů a kanalizací a Jihomoravského kraje. „Po komunálních volbách se současné vedení rozhodlo v přípravě projektu nepokračovat a poslat jej k ledu, aby teď po více než dvou letech přišlo s obdobným návrhem,“ komentuje situaci ODS.

Částku 14 milionů korun označuje ODS za „astronomickou“, a to ve vztahu k mnohem nižší odhadní ceně. „Zakoupit pro potřeby projektu nemovitost za tuto cenu a navíc ji poté za x milionů nechat zbourat je v naprostém rozporu s principem řádného hospodáře, a tak tento výkup nemá v žádném případě naši podporu. Navíc s ohledem na to, že námi navrhované řešení bylo realizovatelné i bez nutnosti zbourat budovu kebabu,“ uvádí ODS.

Zastupitelská schůzka přinesla podle občanských demokratů více otázek než odpovědí. Navíc se jí neúčastnili zástupci dalších koaličních stran. A ODS se dále ptá: „Má současné vedení domluvené spolufinancování ze strany kraje a svazku? Jak si obhájí nákup kebabu za řádově vyšší cenu než je cena odhadní? Kolik celý projekt bude stát? To vše jsou otázky, na které bohužel nemáme odpovědi.“

Podle starostky Jany Syrovátkové je část opozice uražená tím, že se novému vedení města nelíbilo předchozí řešení. „Sama opozice říkala, že se snažili dům vykoupit, ale nepovedlo se jim to. Takže věděli, že je to lepší řešení,“ připomněla starostka. Panuje podle ní shoda na tom, že křižovatku je potřeba řešit. „Jak budou hlasovat, je možná spíš otázka osobní ješitnosti,“ dodala starostka Jana Syrovátková. Potřeba vykoupit dům ale podle ní městem rezonuje už dlouho a všichni jsou si toho vědomi.

Nakonec bude vše záležet na vůli dvaceti sedmi zastupitelů, kteří budou o výkupu hlasovat. Projednávat by se záležitost měla už na zářijovém jednání zastupitelstva. Zatím se zdá, že klíčovým bodem rozhodování bude ochota zaplatit za výkup nárožního domu 14 milionů korun. Odhad celkových nákladů projektu zatím neznáme, ten [předchozí měl stát](https://ohlasy.info/clanky/2021/10/kruhac.html) více než 50 milionů korun, z toho přes 30 mělo zaplatit město. Záležet tedy může i na tom, jestli vedle navýšení nákladů o odkup dojde naopak k úsporám díky tomu, že se nebudou muset v takové míře překládat sítě a nebudou potřebné navazující zásahy v okolí křižovatky. A samozřejmě jak se podaří vyjednat spolufinancování ze strany kraje a Svazku vodovodů a kanalizací.
