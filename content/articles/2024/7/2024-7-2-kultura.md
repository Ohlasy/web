---
title: Kulturní výběr na červenec s Janou Písaříkovou
author: Magda Znamenáčková
cover-photo: https://i.ohlasy.info/i/bc24fe42.jpg
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Dominantním tématem července je samozřejmě festival pro židovskou čtvrť Boskovice 2024. Pozvánky, které si zde můžete také přečíst, jsme proto tentokrát rozdělili na mimofestivalové červencové akce a na naše festivalové programové tipy. K rozhovoru jsme pozvali kurátorku Janu Písaříkovou, která připravila jednu z festivalových výstav a která se bude podílet na [novém provozu Galerie Otakara Kubína](https://ohlasy.info/clanky/2023/03/prevzeti-galerie.html).*

{% podcast_player file="2024/podcast/pisarikova.mp3" /%}

Začneme mimofestivalovými akcemi:

### ArchiTalk – Veronika Rút Fullerová

Ve čtvrtek 18. července od 19 hodin si můžete přijít do Prostoru poslechnout další díl ze série ArchiTalk Petra Ondráčka. O architektuře bude tentokrát hovořit s multidisciplinární designérkou a odbornicí v oblasti designu a vizuální komunikace Veronikou Rút Fullerovou. Mluvit se bude hlavně o vizuálním smogu ve městech a o tom, jak můžeme my sami přispět k vizuálně čistšímu prostředí.

### Pohádkový hřebínek

Kulturní zařízení města Boskovice připravila jako každoročně cyklus pohádek pro dětské diváky. Koná se na zámku vždy v pátek od 17 hodin a postupně bude k vidění Divadlo Elf a představení Peklo s Ježibabou, Divadlo Kejkle: Smolíček a Jezinky, Komedianti na káře a jejich Cirkus, a na závěr červencového programu Divadlo v batohu s Námořnickou pohádkou.

### Promenádní koncerty

Cyklus Promenádní sezóna je série letních koncertů, které se odehrají venku před Zámeckým skleníkem o nedělích odpoledne. V červenci nás čekají koncerty rovnou tři: 14. července si můžete přijít v 15 hodin poslechnout folkové uskupení kapely Hovaduo a umělce Davida Kourka, o týden později, tedy 21. července, taneční orchestr z Hradce Králové s širokým repertoárem a názvem James Band, a dotřetice 28. července zahraje kapela Kat&Combo s frontwoman a autorkou hudby a textů Kateřinou Mrázkovou.

### Zahradníkův rok + Jiří Havelka

Z filmového programu si dovolujeme upozornit na projekci nového českého filmu Zahradníkův rok v letním kině v neděli 21. července, a to mimo jiné proto, že film přijede osobně uvést režisér Jiří Havelka, kterého můžete znát například podle jeho předchozího filmu Vlastníci.

### Raveyard Warm-Up

Multižánrový hudební Raveyard Festival proběhne sice až v srpnu, ale warm-up neboli zahřívací kolo nás čeká už na konci července. V sobotu 27. července od 17 hodin se můžete těšit na produkci lokálních DJs a členů pořadatelského týmu.

---

### Festival pro židovskou čtvrť

*Od čtvrtka 4. až do neděle 7. července bude v Boskovicích probíhat třicátý druhý ročník Festivalu pro židovskou čtvrť. Protože není v naší moci popsat kompletní program, rozhodli jsme se každý upozornit na pět vybraných akcí, na které se těšíme a chystáme. Kompletní program včetně předprodeje vstupenek najdete na webu [boskovice-festival.cz](http://boskovice-festival.cz/).* 

### Irena Kalhousová

TOMÁŠ: Na začátku vypíchnu jeden poměrně odvážný pořadatelský počin – o situaci na Blízkém Východě přijede přednášet ředitelka Herzlova centra Irena Kalhousová. Situace v Izraeli a v Gaze je samozřejmě mimořádně vyhrocená a dost vyhrocená je i veřejná debata v západním světě. Irena Kalhousová patří k našim předním odbornicím na Izrael. V Boskovicích byla už před více než rokem na akci Odpoledne v židovském ghettu, tehdy se netajila kritičností k současnému politickému vedení Izraele. Myslím, že nás ve čtvrtek večer čeká zajímavá debata o tom, kam dál by se situace mohla vyvíjet.

### Petr Sís

MAGDA: A já si nenechám ujít besedu s Petrem Sísem v sobotu dopoledne. Petr Sís je ilustrátor, spisovatel, grafik a tvůrce animovaných filmů žijící v USA a jeho ilustrace můžete potkat třeba i v newyorském metru.

### Případ pro začínajícího kata / Vracenky

TOMÁŠ: V průběhu festivalu je občas dobré uklidit se do kina Panorama. Dramaturg Petr Michálek sahá převážně do archivu a vybírá různé perly z historie československé kinematografie – doporučil bych rovnou dva filmy, které běží po sobě v sobotu odpoledne a navečer – Případ pro začínajícího kata a Vracenky. Ten první patří ke klasice, druhý možná trochu zapadl, ale určitě stojí za to.

### Jagna

MAGDA: Souhlasím, že uniknout přeplněnému městu do tmavého sálu kina je občas velmi osvěžující. Já jsem docela velký fanoušek staré kinematografie, ať už to znamená němý film bratří Lumiérových nebo filmy z československé nové vlny, takže s filmovým výběrem většinou souzním. Tentokrát se ale hodně těším na film Jagna z roku 2023. Jde o animované zpracování románu Sedláci polského autora Władysława Reymonta režisérskou dvojicí DK Welchman a Hugh Welchman. Silný je jak příběh – autor dostal za román Nobelovu cenu – tak forma. Jde totiž o takzvanou animovanou malbu, kdy režiséři nejprve natočili film s herci a v postprodukci scény rozkreslila více než stovka výtvarníků do působivých obrazů.

### Sylva Fischerová

TOMÁŠ: Hostkou literární části festivalu bude v pátek odpoledne v klášterním sklepě básnířka Sylva Fischerová, jejíž básně zhudebňuje třeba návštěvníkům festivalu dobře známá Monika Načeva. Tentokrát ale Sylva Fischerová představí prozaický text, novelu Elza a muchomůrka, o které kritik Petr A. Bílek napsal, že na malém prostoru skýtá mnohem víc zážitků než tlusté romány, které dnes hltají desetitisícové davy.

### Katarzia

MAGDA: Zážitek z podzimního koncertu Katarzie v Prostoru ještě úplně nevyvanul z hlav ani mé ani Tomášovy, a tak jsme se jednoznačně shodli na tom, že se na sobotní koncert v letním kině oba už dost těšíme. Jsem zvědavá na to, jak bude zvuk nového alba Šťastné dieťa, kterému podle mě tolik slušela komorní klubová scéna, znít na tak velkém prostoru. 

### Pavlína Šváchová

TOMÁŠ: Z výtvarné scény festivalu, v posledních letech mimořádně bohaté, vybírám výstavu Pavlíny Šváchové. Tu jsme před časem [představili v Ohlasech](https://ohlasy.info/clanky/2024/02/pamatnik-deti.html), protože je autorkou památníku zemřelým a nenarozeným dětem, který bude umístěn na boskovickém hřbitově. Ten památník se mi moc líbí a zajímavé bylo i setkání a rozhovor s autorkou, takže jsem zvědavý na její další práce a na výstavu v muzeu.

### Tábor

MAGDA: V sobotu večer budu asi hodně přebíhat z místa na místo, protože před Katarzií bych si ráda poslechla i kapelu Tábor, která bude hrát od 19 hodin v synagoze. Jde o čtyřčlennou kapelu, která podle recenzentů tvoří hudbu stojící někde mezi folkem, ambientem a kytarovým eskapismem. Před čtyřmi lety vydali debutové album Liebe, které vzniklo na toulkách severozápadními Čechy, na festivalu představí novější album Údolí včel. Připomíná dušičkové ráno, mráz a zvláštní bezčasí. 

### Prohlídky s Petrem Ondráčkem

TOMÁŠ: Rád bych upozornil ještě na jednu novinku z doprovodného programu. K obvyklým prohlídkám zaměřeným na historii židovské čtvrti přibudou letos dvě prohlídky s architektem Petrem Ondráčkem, který bude mluvit spíše o její současnosti a také možné budoucnosti a o tom, jak by měla architektura vstupovat do historického prostředí. Prohlídky se konají v pátek a v neděli od 10 hodin.

### Zoya Cherkassky

MAGDA: Těším se na tvorbu výtvarné umělkyně Zoyi Cherkasské. Pochází z Kyjeva, ale v roce 1991 emigrovala do Izraele, kde žije dodnes. Do Boskovic přiveze výstavu s názvem 7. října 2023, ve které zobrazuje teroristické útoky na hudebním festivalu Nova a následné zajetí rukojmí. 

### Ohlasy naživo

Poslední pozvání je speciální – naše noviny totiž letos participují na festivalovém programu a připravili jsme hned tři živé rozhovory z cyklu Ohlasy naživo. Probíhat budou ve čtvrtek, v pátek a v sobotu vždy v 15 hodin v parku u zámeckého skleníku. Ve čtvrtek bude hostem hudební dramaturg festivalu Antonín Kocábek, v pátek proběhne debata o židovské čtvrti, které je festival věnován, a v sobotu budeme rozmlouvat s kurátorkou Helenou Musilovou o výtvarném umění nejen na festivalu. Srdečně zveme, stavte se za námi, najdete nás na kruzích z dlažby mezi skleníkem a jízdárnou.