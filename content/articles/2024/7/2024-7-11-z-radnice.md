---
title: "Z radnice: úsekové měření, dotace trenérům, Farský do rady a budoucnost kruháče u pošty"
cover-photo: https://i.ohlasy.info/i/b4ea6e46.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na začátku července vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti).*

{% photo src="https://i.ohlasy.info/i/b4ea6e46.jpg" caption="Křižovatka u pošty" author="Tomáš Znamenáček" width=1280 height=849 /%}

Důležitým bodem tiskové konference bylo představení vítězů výběrového řízení na ředitele škol, mateřské i základní. Stali se jimi Renáta Klimešová a Martin Staněk, podrobnosti jsme popsali [v samostatném textu](https://ohlasy.info/clanky/2024/07/reditele.html).

### Úsekové měření

Za necelých pět milionů korun pořídí Boskovice stacionární radary na takzvané úsekové měření. To bude probíhat na dvou místech – na Sokolské ulici a na ulicích Lidická, Sušilova a Dukelská. Provoz zařízení bude stát přes půl milionu korun ročně, zároveň bude ale generovat příjmy z pokut. Podle starostky Jany Syrovátkové není účelem vydělávat na pokutách, ale především zklidnit dopravu a ukáznit řidiče v místech, kde dochází k opravdu [nebezpečnému překračování rychlosti](https://ohlasy.info/clanky/2023/09/doprava-pokuty.html).

### Revitalizace rybníka u Vratíkova

Vodní nádrž u Vratíkova *(EDIT: Nejedná se o přehradu, jak jsme původně omylem uvedli, ale o rybník nad Vratíkovem)* by se měla dočkat revitalizace za více než 2,5 milionu korun. „Jedná se především o odtěžení sedimentů ze zdrže, kompletní rekonstrukci spodní výpusti a hráze, která nyní nezadrží vodu, a doplnění chybějícího bezpečnostního přelivu,“ uvádí město s tím, že stávající objekty jsou ve špatném technickém stavu a na revitalizaci je zpracován projekt. Třicet procent nákladů by mohla pokrýt dotace z ministerstva zemědělství, o kterou město nyní žádá, o dalších 700 tisíc bude žádat Jihomoravský kraj.

### Správce stavby sportovní haly

Dalším krokem pokračuje [příprava stavby sportovní haly metodou Design & Build](https://ohlasy.info/clanky/2024/05/sportovni-hala.html), městská rada vyhlásila výběrové řízení na správce stavby. Ten nejprve pomůže městu vybrat zhotovitele a poté bude dohlížet na vlastní stavbu. „Správa stavební zakázky spočívá v dozoru, zejména v koordinaci postupu zhotovitele, objednatele a ostatních dotčených osob; dozoru kvality prováděných prací; stálém technickém dozoru; časovém dozoru včetně dozoru dodržování harmonogramu výstavby; nákladovém dozoru, zejména měření nebo kontrole měření provedených prací a kontrole vyúčtování a fakturace a dalších,“ vysvětluje město v tiskové zprávě.

### Investice ve školce

Radní schválili využití peněz z takzvaného rezervního fondu mateřské školy na investice. Za 87 tisíc bude pořízen elektrický sporák s elektrickou troubou na pracoviště na Lidické ulici. Už dříve byl naplánován nákup konvektomatu za více než 400 tisíc, který proběhne na pracovišti Na Dolech.

### Oprava bytovky na Wolkerově

Za více než 350 tisíc korun město opraví svůj bytový dům na Wolkerově ulici. Konkrétně se jedná o opravu hydroizolace – stavební práce zahrnují rozebrání okapového chodníku, ruční výkop zeminy, očištění zdí, odrenážování a přepojení dešťové kanalizace, napenetrování zdí, provedení hydroizolace asfaltovými pásy, osazení sklepního světlíku, zásyp zeminou včetně zhutnění, osazení obrubníků a zpětnou pokládku dlažby.

### Potravinový automat ve Vratíkově

Ve Vratíkově vznikne v bývalé prodejně komunitní centrum s knihovnou, nyní rada schválila umístění potravinového automatu před budovou, kde bude umístěno posezení. Automat by měl sloužit především cyklistům a kolemjdoucím.

### Úprava nádvoří na Sušilově

Za necelých 7 milionů korun proběhne úprava vnitřního dvora základní školy na Sušilově ulici. „Jedná se o poměrně rozsáhlou rekonstrukci, včetně vytvoření průjezdu, aby bylo možné dvůr obsluhovat i vyššími dodávkami,“ vysvětlila starostka Jana Syrovátková. Následně by mělo na nádvoří přibýt ještě podium. Obě umělecká díla – reliéf Vítr a socha Voda – budou zrestaurována, u Vody se uvažuje o jiném umístění.

### Generel vodovodu

Boskovice budou mít nový generel vodovodní sítě. Podle Svazku vodovodu a kanalizací a požadavku je nezbytné zmapovat stav vodovodní sítě, generel bude sloužit pro budoucí opravy a rekonstrukce. Stát bude něco přes jeden milion korun, více než polovinu uhradí Svazek, půl milionu zaplatí město.

### Dotace sportovním trenérům a trenérkám

Bylo navrženo rozdělení nové dotace pro sportovní trenéry mládeže. Zájem o ni projevilo sedm klubů, mezi které poputuje půl milionu korun. Návrh, který budou schvalovat zastupitelé, vypadá po zaokrouhlení takto: FC Boskovice-Letovice – 200 tisíc, HC Boskovice 20 tisíc, Orel jednota Boskovice 68 tisíc, SKMB Boskovice 85 tisíc, Polez s námi 20 tisíc, Elite Sport Boskovice 80 tisíc a Minerva Boskovice 30 tisíc. Podle vysvětlení místostarosty Radka Šamšuly kluby nežádaly o konkrétní částky, ale půl milionu korun město rozdělilo poměrem podle vykázaných tréninkových hodin.

{% datawrapper_chart id="dhafh" version="3" /%}

### Dar hasičům

Město poskytne dar 20 tisíc korun dobrovolným hasičům, kteří z něj budou financovat návštěvu svých zahraničních kolegů ze Švýcarska.

### Dar zahrádkářům

Dar 10 tisíc korun dostanou zahrádkáři, a to na uspořádání výstavy ovoce a zeleniny, která proběhne v říjnu.

### Výběr jednatele nemocnice

Městská rada se rozhodla prodloužit termín pro přihlašování zájemců do [výběrového řízení na post jednatele boskovické nemocnice](https://ohlasy.info/clanky/2024/03/docasny-jednatel.html). Lhůta pro podání přihlášek skončí 30. listopadu ve 14 hodin.

### Nový web města

Nový web města by mohl být hotový ještě letos. Radnice nakonec pokračuje ve spolupráci s firmou Webhouse, která by ale měla zajistit nejen to, aby web splňoval veškerá zákonné funkcionality a informace, ale aby měl také modernější vzhled.

### Galerie Otakara Kubína

Město převzalo Galerii Otakara Kubína a v rámci festivalu pro židovskou čtvrť Boskovice 2024 zde byla připravena i [první výstava](https://ohlasy.info/clanky/2024/07/kultura.html). Ta podle vedení města představuje určitou mezifázi, rozloučení s původní podobou galerie. Městská rada schválila navýšení příspěvku KZMB o 300 tisíc korun na opravy galerijních prostor, částku musí ještě schválit zastupitelé v rámci třetího letošního rozpočtového opatření. Rekonstrukce proběhne na podzim.

### Výměna radních

Vlastimil Slaný (Naše Boskovice) rezignoval z pracovních a osobních důvodů z rady města. Nahradí jej Vladimír Farský ze stejného uskupení. Podle místostarosty a lídra uskupení Naše Boskovice Lukáše Holíka je hlavní důvod ten, že Vlastimil Slaný a jeho pracovní tým na univerzitě získali velký grant a tím se změnily jeho časové možnosti. „Po různých úvahách dospěl k tomuto rozhodnutí, protože radě je potřeba dávat opravdu hodně času,“ dodal Lukáš Holík.

### Bio postřik na plevel

Společnost Recovera začala po domluvě městem používat pro likvidaci plevele na chodnících a při okrajích komunikací bio postřiky. Tyto přípravky už aplikuje na náměstí a od července je začíná používat i na celé území města. Výhodou je to, že neobsahují glyfosáty – jde o mastnou kyselinu pelargonovou, patřící do stejné skupiny jako například kyselina mravenčí nebo octová. „K bio postřiku jsou využívány přípravky s účinnou látkou ve formě organické sloučeniny, která se v přírodě běžně vyskytuje v půdě i na povrchu a je snadno odbouratelná. Nezanechává žádná rezidua a je tedy neškodná pro vodu, vzduch, půdu i vodní organismy. Lze ji aplikovat i v blízkosti vodních zdrojů a po zaschnutí neškodí ani domácím mazlíčkům a včelám. Nevýhodou použití bio postřiků je to, že likviduje pouze zasažené části rostliny, nenaruší tedy kořenový systém, proto lze předpokládat častější aplikace,“ vysvětlilo město v tiskové zprávě. To bude znamenat zvýšení nákladů ze současných asi 250 tisíc korun na přibližně půl milionu korun za rok.

### Kruháč u pošty

Krajský úřad vydal na konci května po námitkách účastníků řízení rozhodnutí, kterým zrušil územní rozhodnutí a stavební povolení na stavbu okružní křižovatky u pošty. Celou věc vrátil boskovickému odboru dopravy k novému projednání. Podle starostky Jany Syrovátkové chce město připravit novou podobu celého projektu – počítá opět k okružní křižovatkou, ale jinak situovanou. O nové podobě se nyní jedná a vedení města čeká i schůzka s opozicí.
