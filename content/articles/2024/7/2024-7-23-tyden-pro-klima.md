---
title: „Zkušenost, že jsme schopní udělat změnu, nás může inspirovat.“
cover-photo: https://i.ohlasy.info/i/6a50d554.jpg
author: Hana Kvapilová
category: názory a komentáře
---

*V prvním červnovém týdnu se Boskovice poprvé zapojily do celostátní akce Týden pro klima, kterou organizuje [Ekumenická akademie](https://ekumakad.cz/) spolu s [Klimatickou koalicí](https://klimatickakoalice.cz/). Stalo se tak na základě iniciativy [Zelené peřiny](https://zelena-perina.webnode.page/), která je nově pobočným spolkem Českého svazu ochránců přírody. Ohlédnutí za akcí pro Ohlasy napsala Hana Kvapilová.*

{% photo src="https://i.ohlasy.info/i/6a50d554.jpg" author="Hana Kvapilová" width=3984 height=1840 /%}

Cílem [Týdne pro klima](https://tydenproklima.cz/) je zapojit jednotlivce i skupiny lidí na místní úrovni a pomocí rozmanitých aktivit, jako jsou workshopy, instalace, performance přednášky a další, ukázat, jak může každý sám za sebe pracovat na tom, abychom se chovali udržitelně a citlivě vůči přírodě. Zelená peřina se o této aktivitě dozvěděla v březnu a rozhodla se oslovit a zkoordinovat další aktéry. Díky nim tak v rámci tohoto týdne proběhla v Boskovicích poměrně široká škála aktivit. Chtěli jsme oslovit nejen ty, kteří se o udržitelný rozvoj zajímají, ale i ty, kteří o této problematice dosud neuvažovali.

Interními aktivitami ekodopravy do práce a do školy se zúčastnilo i několik firem, městský úřad a ZŠ Sušilova. Pobočný spolek Unijazz Boskovice nás podpořil tím, že nám umožnil umístit bezplatně většinu těchto aktivit do Prostoru a panského dvora.

Hned v pondělí přijal pozvání Zelené peřiny k natáčení Ohlasů naživo Petr Merlin Vaněček, který se dlouhodobě věnuje regionálnímu rozvoji prostřednictvím koordinace MAS Slavkovské bojiště. Hlavním tématem rozhovoru byl [Pakt starostů a primátorů pro klima](https://www.pakt-starostu.cz/). Během diskuze jsme se dozvěděli, že řadě municipalit napříč Evropou nevyhovuje systém postupných pomalých kroků a řádně vyplněných kolonek na papíře, ale hledají cesty, jak skutečně konat. Taková města jsou pak rozvíjena s cílem předcházet například vzniku městských tepelných ostrovů, snižování emisí a přípravy obcí na extrémní projevy počasí.

Boskovic se pochopitelně týkají všechny zmíněné. Bleskové povodně nás během roku překvapily několikrát, dětská hřiště máme ve většině případů nezastíněná, zeleň na zpevněných plochách stále odstraňujeme pomocí pesticidů, zabetonovaných asfaltových ploch máme ve městě dost a dost, chybí analýzy. Myslíme, že alespoň drobnými kroky, a především vzájemnou komunikací nad potřebami, by mohlo dojít k postupným změnám. Pakt starostů kromě koncepční analýzy, ze které je možné smysluplně tvořit jednotlivé projekty v jednotlivých segmentech, nabízí inspiraci i dobrou praxi z jiných měst. Nevidíme důvod do paktu nevstoupit, neboť nesplnění závazků není finančně sankcionováno. A členství naopak přináší mnoho výhod včetně možnosti využití operačních programů Evropské unie. Podcast si může [poslechnout zde](https://ohlasy.info/clanky/2024/06/vanecek-klima.html).

V následné diskusi Petr Vaněček odpovídal na dotazy zájemců. Debatovali jsme o současném standardu ekonomických a ekologických opatření ve stavebnictví i o tom, že zákonných i finančních prostředků pro užitečné změny je dostatek. Nedostatečná je informovanost lidí a v důsledku toho jejich ochota tyto změny realizovat. Existuje nezměrné množství nevyužívaných dotací. Celá Česká republika v tomto ohledu bohužel zaostává. Za našimi hranicemi je možné vidět obrovské množství příkladů dobré praxe. Ti, kteří měli možnost vidět různá opatření v jiných státech Evropské unie, mluví o „jiném světě“.

{% photo src="https://i.ohlasy.info/i/6131f6db.jpg" author="Hana Kvapilová" width=3984 height=1840 /%}

Zelená peřina představila koncept Paktu starostů a primátorů boskovickým místostarostům, kteří mají v gesci energetiku a životní prostředí, vloni v březnu. Na podzim jsme dostali možnost ji představit radě města. Ta si vyžádala další informace, které jsme dodali. Na jaře letošního roku dala rada města toto projednání komisi pro životní prostředí, která se s ním seznámila. Od té doby se bohužel komisi z technických důvodů nepodařilo sejít. Doufali jsme, že radní a zastupitelé, které jsme všechny jednotlivě pozvali mailem, využijí příležitosti, kdy jsme přivezli odborníka, připraveného toto téma nejen zevrubně osvětlit, ale zodpovědět konkrétní dotazy. K naší lítosti neprojevil zájem ani jeden z nich. Je klima pro Boskovice tématem? Ve veřejné debatě jsme toto téma bohužel dosud nezaznamenali.

V úterý přivezl do Boskovic svůj vlastní výukový program Příroda jako zdroj Lukáš Pokorný jako reprezentant organizace [NaZemi](https://nazemi.cz/). Cílem workshopu bylo nacítit a možná nám všem i trochu připomenout propojení člověka a přírody, ekosystémy kolem nás a jejich velice snadnou zranitelnost. Workshop se zaměřoval především na překračování limitů přírodních zdrojů a měl nám podat obraz člověka, který ke svému životu ve své podstatě potřebuje velmi málo. Bohužel nám podklady pro tuto aktivitu dorazily po uzávěrce, a tak se nedostaly na plakát. Důsledkem byla malá účast a workshop se tak nemohl realizovat. Ti, kteří dorazili, měli alespoň příležitost s Lukášem podebatovat.

Na sítích se nejvíce probírala celotýdenní venkovní instalace Galerie PRUH se svou praktickou ukázkou sušení prádla. V dnešní době jsou mnozí zvyklí sušit prádlo v sušičkách. Je to téměř bez práce a rychle, jenže druhou stránkou věci je spotřeba energií a tedy produkce skleníkových plynů, protože v České republice stále většinu elektrické energie [vyrábíme v tepelných elektrárnách](https://app.electricitymaps.com/zone/CZ). Debata na sítích přinesla této instalaci reklamu, ale snad nám všem také připomněla, že sušení prádla venku má své kouzlo, ať už se jedná o jakýkoli kousek oblečení. Milá byla reakce anonymního performera, který k instalaci přidal vlastní šňůru s prádlem.

Největší návštěvnosti se tešila ve středu celodenní aktivita v režii Martiny Vopatové a studentů SPgŠ Boskovice, ke kterým se připojilo i několik studentů ve spolupráci s Gymnáziem a MAS Boskovicko plus. Jedenáct rukodělných dílen se neslo tématem pomalé módy. Všichni účastníci a účastnice si mohli z již nepoužívaných kousků oblečení vytvořit nové originální modely pomocí různých technik, jako je batika, tisk pomocí razítek i přírodních materiálů, foukání barev, nášivky – anebo radikální kompletní přešití. Vznikaly tak nové modely, batohy nebo ozdoby do vlasů. Pracovnice MAS Boskovicko plus, která pomáhala účastníkům s ovládáním šicího stroje, prý ještě na žádné akci nezažila takový „fičák“. Od stroje se téměř nehnula. Výsledky tvorby pak byly během dne dvakrát prezentovány formou módní přehlídky.

{% photo src="https://i.ohlasy.info/i/b243de36.jpg" author="Hana Kvapilová" width=3984 height=1840 /%}

Dopoledne se v panském dvoře vystřídalo několik tříd ZŠ Sušilova a ZŠ a praktické školy v Boskovicích, odpoledne pak děti z družiny. Kromě toho, že si mohli vyzkoušet všechny nabízené techniky, se příchozí také dozvěděli něco o historii oděvnictví na Boskovicku, jaké textilní materiály se používaly a používají dnes, ale také o zátěži, kterou výroba oděvů podléhajících módě přináší našemu životnímu prostředí. Vlastnoručně vytvořené výrobky si samozřejmě odnášeli s sebou.

Čtvrteční večer byl věnován projekci filmu [Planet Soil](https://www.planetsoilmovie.com/). Pracovníci Kina Boskovice obstarali film, který se promítá pouze na festivalech, a připravili nám tak jedinečnou možnost jej zhlédnout. Málokdo ví, že přímo pod našima nohama najdeme druhý, pro nás bez nadsázky dosud jen částečně probádaný vesmír – půdu. Obrovsky bohaté spektrum života biologických druhů v řádech miliard, které je lidstvo často schopno bez rozmyslu ničit.

Mohli jsme vidět fascinující záběry půdních živočichů, rostlin, spór, hub, plísní a jejich vzájemnou symbiozu i inteligentní spolupráci. Ale i život v komunitních zahradách, kde jsou do tajů podzemního života a udržitelného zahradničení zasvěcovány i děti, nebo příklady dobré praxe ve větším měřítku: zatunelování rychlostní silnice v délce několika kilometrů, což přineslo nejen eliminaci hluku a zplodin, ale současně vytvoření plochy, na které také vznikly komunitní zahrady, kde se rozvíjí nové ekosystémy i komunitní život.

Od pátku až do neděle jste si na závěr týdne mohli se svými dětmi vyzkoušet za muzeem interaktivní hru o invazních druzích, které se k nám dostávají kvůli stále teplejšímu klimatu. Tyto druhy mohou ohrožovat naši původní flóru a faunu – a také to často dělají. Je faktem, že dochází například k posunu hranice lesa do vyšších nadmořských výšek, změnám ve složení rostlinných a živočišných druhů, … Děti se staly detektivy či účastníky vědecké expedice, která tyto vlivy zkoumala na konkrétních příkladech

Hezkou zpětnou vazbu jsme získali i z interní aktivity ZŠ Sušilova, která se nám moc líbila. Učitelé svým žákům v tomto týdnu nabídli, aby se zapojili do soutěže a vynechali dopravu do školy autem, a tím svým malým dílem omezili zatěžování ovzduší emisemi. Soutěž zabrala. Dokonce i z okolních vesnic se vydaly děti ve skupinkách do školy pěšky, aby nasbíraly pro svou třídu co nejvíce bodů. Za pěší chůzi mohly totiž v rámci možných alternativ získat body nejvyšší. Akci zpětně vyhodnocovali pomocí dotazníkového šetření sami žáci. V odpovědích byly zmiňovány zážitky z cesty jako rozhovory s kamarády, sledování krajiny i živočichů v ní. A někteří si dovedou představit, že budou jiný způsob dopravy používat i mimo tuto akci.

Všem je nám jasné, že jedním týdnem, kdy vystoupíme ze svého komfortu, nic nezměníme. Ale zkušenost, že jsme schopni udělat alespoň nějakou změnu, která nebolí, nás může inspirovat, abychom ji do našeho života zařadili dlouhodobě.

Užili jste si některou z akcí také? My jsme se s vámi moc rádi potkali při všech aktivitách i výměně názorů a těšíme se za rok znovu. Vypadá to, že zajímavých akcí bude ještě o něco více.