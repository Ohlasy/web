---
title: Město připravuje nový web – modernější a přehlednější
cover-photo: https://i.ohlasy.info/i/7fac7217.jpg
author: Tomáš Trumpeš
category: zpravodajství
---

*Boskovice budou mít nové webové stránky. Postará se o ně nakonec firma, která městu dodala i ty stávající, ale web projde výraznou modernizací. Hotový by mohl být ještě letos.*

{% photo src="https://i.ohlasy.info/i/7fac7217.jpg" width=1280 height=853 /%}

„Po delší době, kdy jsme si dělali rešerše, jakým způsobem se řeší stránky měst a obcí, jsme došli k závěru, že budeme pokračovat s firmou Webhouse,“ uvedl místostarosta Radek Šamšula (Piráti), který má vytvoření nového webu ve své politické gesci a sám se tvorbě webů věnuje profesně.

Stávající stránky města vytvořil Webhouse už v roce 2014 a za 10 let se podle místostarosty v oblasti vývoje webů změnilo mnohé. Ze schůzky s firmou vyplynulo, že i její práce se změnila poměrně radikálně, a proto se město rozhodlo nadále využívat jejích služeb. „Ve spolupráci provedeme kompletní redesign městského webu,“ popsal Radek Šamšula. Boskovice přesvědčilo i to, jaké má firma [aktuální reference](https://webhouse.cz/reference), hlavní roli ale hrálo, že firma městu představila svůj nový systém, na kterém je podle Radka Šamšuly vidět, že jdou správným směrem.

Nyní radní schválili návrh smlouvy, jejíž součástí je i poměrně podrobný harmonogram – z toho vychází, že nový web by měl být hotový do tří až čtyř měsíců.

Vytvoření webu je rozděleno do asi pěti nebo šesti fází. „V každé se to může zadrhnout, ale věřím, že na obou stranách budeme všichni dělat všechno proto, aby to do konce roku bylo,“ uvedl místostarosta Radek Šamšula s tím, že je přece jen výhoda, že město dál spolupracuje se stávajícím dodavatelem a odpadají přesuny dat a potřeba hlubší analýzy aktuálního stavu.

Podle místostarosty bude teď záležet hlavně na městě, ze strany dodavatele by nemělo dojít k problémům. Tvorbu webu bude společně s ním řešit Jaroslav Parma, který městský web dobře zná už od počátku. „V tom je taky velká výhoda,“ doplnil Radek Šamšula.

Firma Webhouse nabízí obcím web ve dvou variantách – jedna je jakýsi standard, což je v podstatě unifikovaná šablona; ve druhé verzi Premium, kterou Boskovice zvolily, si může město už v návrhové fázi nadiktovat větší personifikaci stránek.

Místostarosta vysvětluje, že práce teď začíná od návrhu informační struktury webu, což je stručně řečeno mapa základních a zásadních témat webu. „Webhouse zde vychází ze svých zkušenosti s tvorbou webů a vytvoří základ, který následně přizpůsobíme potřebám Boskovic. Zde budeme vycházet ze statistik návštěvnosti webu, které ale teprve sbíráme, a finální strukturu webu tak budeme ještě ladit,“ popisuje místostarosta. Důležitá je podle něj součinnost všech odborů úřadu, které na webu prezentují informace pro občany.

Souběžně s tím ale může vznikat vizuální podoba webu. „Začíná se ale tvorbou takzvaných wireframes, což je návrh rozložení jednotlivých elementů na stránce,“ říká místostarosta, který se sám tvorbě webů věnuje. Zásadní je pak titulní strana, která slouží jako rozcestník do dalších části webu.

Až následně dojde k návrhu konkrétních vizuálních prvků webu. Vizuál bude vycházet z jednotného vizuálního stylu města, které chce klást důraz na minimalističnost a modernost. Hlavním prvkem titulní strany by tak měl být přehledný rozcestník témat.

Jedna z věcí, která by se měla výrazně zlepšit, je vyhledávání na městském webu, které dnes funguje velmi problematicky. Právě zde se podle Radka Šamšuly ukázalo, že se firma Webhouse výrazně posunula. Sám vnímá funkční vyhledávání jako zásadní, takže vítá, že vyhledávání by se podle příslibu firmy Webhouse mělo v následujících měsících kompletně překopat a s nasazením nového boskovického webu už by mělo nové vyhledávání fungovat. „Aktuální vyhledávání na webu považuji skoro za nefunkční, nové vyhledávání by tam měla být prakticky nová funkcionalita,“ dodává Radek Šamšula. Z důvodu zlepšení přehlednosti by podle jeho vyjádření mělo dojít i k zásadní redukci počtu stránek, které už během let pozbyly svůj účel.

Otázkou je také navázání webu na další digitální služby města a celkový posun v digitalizaci. „Web by měl sloužit primárně jako informační kanál. Další digitální služby jako [Portál občana](https://obcan.boskovice.cz/), [geografický informační systém](https://www.gobec.cz/boskovice/), web [Kam v Boskovicích](https://www.kamvboskovicich.cz/) a podobně musí být z webu jednoduše dostupné. Aktuálně se zabýváme primárně redesignem webu ve stávajícím rozsahu. Případné rozšiřování funkcionalit budeme řešit v dalším kroku. Aktuálně s Kulturními zařízeními města Boskovice, která nově zahrnují i Turistické a informační centrum, řešíme, co s kalendářem akcí a informacemi pro turisty na obecním webu,“ uzavírá místostarosta Radek Šamšula.

Rozpočet původně počítal pro nový web s částkou 200 tisíc korun, nakonec bude cena na základě nabídky firmy Webhouse o 50 tisíc vyšší a inovace vyjde město na čtvrt milionu korun.