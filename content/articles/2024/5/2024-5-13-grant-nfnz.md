---
title: "Editorial: Ohlasy dostaly grant na rozvoj webu, téma regionální žurnalistiky sílí"
category: zpravodajství
author: Tomáš Trumpeš
cover-photo: https://i.ohlasy.info/i/c9ba51d5.jpg
---

*Novinky z Ohlasů: Naše noviny získaly grant od [Nadačního fondu nezávislé žurnalistiky](https://www.nfnz.cz/) (NFNZ), Tomáš Znamenáček se při té příležitosti zúčastnil Novinářského fóra v diskusním panelu o regionální žurnalistice. O obojím chceme informovat i naše čtenáře, neboť vaše podpora je pro nás stále klíčová.*

{% photo src="https://i.ohlasy.info/i/c9ba51d5.jpg" author="Veronika Kalužáková" caption="Zástupci a zástupkyně projektů, které zvítězily v letošním prvním ročníku grantové výzvy NFNZ na podporu lokálních médií" width=2048 height=1365 /%}

Samotné vyhlášení grantů na podporu lokální žurnalistiky jakožto letošní novinku NFNZ jsme vnímali jako velmi pozitivní krok. Zdá se, že obecně sílí téma takzvaných [zpravodajských pouští](https://hlidacipes.org/cesko-medialne-vysycha-zpravodajske-pouste-se-siri-lokalnich-redakci-ubyva/) – tedy naprostého nedostatku novin poskytujících skutečně kvalitní informace o lokálním dění přímo v jednotlivých městech a obcích.

Že by se situace mohla obracet k lepšímu dokládá i vůle NFNZ lokální média začít podporovat, i odezva na vyhlášený grantový program – Ohlasy se dostaly mezi šest podpořených projektů, vybíralo se z třiceti sedmi. Celkem se rozdělovalo 600 tisíc korun.

Naše noviny obdrží 50 tisíc korun. Za tyto peníze chceme zlepšit náš web, a to ve třech konkrétních oblastech – přidat e-shop pro námi vydávané knihy, zlepšit stránky našeho podcastu a integrovat archiv starších článků. Cílem je, abychom zvýšili prodej knih, snížili závislost na externích podcastových službách a zlepšili přístupnost staršího obsahu.

„Většina moderních novin nebo novinářských projektů stojí na nějakém digitálním produktu, který je pro úspěch toho média úplně zásadní,“ vysvětlil Tomáš Znamenáček v debatě na Novinářském fóru, proč chceme grantové peníze investovat právě do webu a rozvíjet ho. 

Z částky padesáti tisíc i z účelu jejího využití je zřejmé, že naše noviny budou provozně nadále stát především na podpoře čtenářů. Grantové peníze jsme nechtěli použít ani na doplnění běžného provozu, ale ani na nějaký speciální obsahový projekt – na to už nám totiž prakticky nezbývá kapacita. Co však potřebujeme, je právě technický rozvoj a zkvalitnění našich služeb pro čtenáře, i když by se to možná někomu mohlo zdát málo. „Nejsou to převratné věci a určitě vám nespadla brada při zmínce o tom, že bychom chtěli přehrávač podcastů. Podle mě je to část pointy věci – z regionů nemusí nutně vzejít ohromující investigativa, ale kdyby každý padesátitisícový region měl noviny, které budou dělat rutinní, systematickou novinářskou práci, tak na tom budeme bezvadně,“ uvedl v debatě na Novinářském fóru Tomáš Znamenáček.

Obecně jsme velmi rádi, že respektovaná instituce jako je Nadační fond nezávislé žurnalistiky si regionální novinařiny mnohem více všímá. Dalším pozitivním signálem je, že vznikají i další zcela nové novinářské projekty – příkladem může být třeba [Okraj.cz](http://okraj.cz/) v Moravskoslezském kraji nebo postupně vznikající plzeňský [Apel](https://apel-plzen.cz/). I ty se ocitly mezi podpořenými projekty v prvním ročníku regionálních grantů NFNZ.

K tématu regionální žurnalistiky se často vrací i ještě stále relativně nový výkonný ředitel NFNZ a známý novinář [David Klimeš](https://davidklimes.cz/). Kupříkladu před časem v [rozhovoru pro MediaGuru](https://www.mediaguru.cz/clanky/2024/04/regionalni-novinarina-je-klicova-v-cesku-ale-zivori) řekl tato slova: „Centrální nebo národní média mají zásadní roli při pokrývání politiky a velkého byznysu, ale bez kvalitní, a hlavně nezávislé regionální novinařiny nemůže podle nás demokracie ve společnosti přežít. Novináři z centra, včetně mě, těžko posoudí, nakolik se čtenáři v regionech cítí informovaní o tom, co se v jejich okolí děje. Tím spíš, že z jedné strany mají k dispozici radniční věstníky a z druhé strany roste příjem informací přes sociální sítě, kde se šíří nejrůznější informace, často z neprůhledných zdrojů.“

Ohlasy táhneme už desátým rokem a náš provozní rozpočet je stále v mínusu. Jsme moc rádi, že díky grantu NFNZ budeme moci zlepšit některé služby, jejichž nízká kvalita nás dlouhodobě trápila, ale neměli jsme možnost se jim věnovat. Věříme, že to oceníte i vy čtenáři a zachováte nám přízeň i podporu! Tu lze nejlépe přetavit v pravidelný příspěvek na [www.ohlasy.info/darujte](http://www.ohlasy.info/darujte). A my se budeme nadále snažit, abyste věděli, co se v našem městě děje.