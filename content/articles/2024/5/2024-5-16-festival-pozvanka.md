---
title: Festival Boskovice má kompletní program a chce se víc zaměřit na židovskou čtvrť
cover-photo: https://i.ohlasy.info/i/be67191a.jpg
author: Tomáš Trumpeš
category: zpravodajství
tags: kultura
---

*Pražský spolek Unijazz, který je pořadatelem festivalu pro židovskou čtvrť Boskovice 2024, oznámil, že letošní ročník už zná prakticky kompletní program. Akce proběhne od čtvrtka 4. do neděle 7. července a letos se chce opět trochu víc věnovat židovskému ghettu.*

{% photo src="https://i.ohlasy.info/i/be67191a.jpg" author="Tomáš Znamenáček" caption="Jedním z hlavních lákadel letošního festivalu bude zpěvačka Katarzia" width=5672 height=3781 /%}

Jedním ze zvučných jmen letošního programu bude Kafka Band – sedmičlenná formace složená okolo Jaromíra Švejdíka, Jaroslava Rudiše a Dušana Neuwertha přiveze do Boskovic své nejnovější album Proces, a to v roce stého výročí úmrtí spisovatele Franze Kafky.

Kromě Kafka Bandu vystoupí v letním kině kupříkladu slovenští Tolstoys a také zpěvačka Katarzia. Dále Lazer Viking, lublaňská post punková kapela Lelee, dále Krajina Ró, Manon Muert a skupina Glyders z amerického Chicaga.

Fungovat budou i další obvyklé hudební scény, jako Uni scéna na panském dvoře, Palouk či jazzová scéna ve skleníku. „Boskovice nejsou jen hudba,“ připomíná Unijazz jednu z podstat festivalu. Velký prostor dostává i divadlo, výtvarné umění, film a přednášky či diskuse. 

„Snažíme se stále propojovat jednotlivé programové oblasti prostřednictvím zajímavých osobností, které sem přijedou a jsou umělecky široce rozkročené. Příklad je právě to, že vystoupí kapela Kafka Band, takže je nasnadě, že se můžeme těšit i na autorské čtení Jaroslava Rudiše a komiksové kresby Jaromíra 99 nebo na film Alois Nebel v kině. V panském dvoře zahraje Budoár staré dámy a jeho frontmanka Marta Kovářová představí svůj ekologický film Jiříkovo vidění,“ popsala koordinátorka festivalu Jana Černá.

Na divadelní scéně se představí kupříkladu mladí divadelní tvůrci ze souborů Musaši Entertainment Company a 666 Entertainment. Výtvarné umění bude opět pronikat i do veřejného prostoru – kupříkladu na plakátovacích plochách si návštěvníci budou moci prohlédnout printy z komiksu Zámek od již zmíněného Jaromíra Švejdlíka. Tedy další kafkovská připomínka. Unikátní výstava od izraelské umělkyně Zoyi Cherkassky připomene události 7. října 2023 – autorka výrazným grafickým stylem zobrazuje mimo jiné teroristické útoky na hudebním festivalu Nova. Fotografie ze svých cest do negevské pouště v Izraeli představí Karel Cudlín.

„Festival má stále v podtitulu festival pro židovskou čtvrť – čtvrti se věnujeme i v programu, zavedeme tam návštěvníky, zavedeme je do synagogy i do židovského obecního domu. Plánujeme opět výtvarné instalace a divadelní site specific projekt. A přemýšleli jsme, jak čtvrť ještě akcentovat. Říkali jsme si, že tam nechceme přinést víc dalšího programu, ale spíše bychom to chtěli trochu zklidnit a dát návštěvníkům příležitost tam trochu spočinout a zažít atmosféru tohoto výjimečného místa,“ uvedla Jana Černá z Unijazzu. Ten proto jedná s městem o tom, aby zde vznikla alespoň částečná zóna bez aut. Prostor čtvrti by mohli také oživit pouliční umělci, ke kterým je možné se připojit. Hudebníci nebo třeba slameři jsou podle Jany Černé vítáni.

Podle Jany Černé z Unijazzu se letos chce festival ještě více zaměřit na účast nejmladší generace účinkujících a umělců. Týká se to filmových tvůrců, hudebníků, divadelníků i výtvarníků. Příkladem může být výstava mladých výtvarníků, kteří budou navíc v Boskovicích tvořit už před samotným festivalem a v jeho průběhu. Jana Černá zároveň poděkovala městu za finanční i organizační podporu – Boskovice jsou již oficiálním spolupořadatelem festivalu.

Kompletní program festivalu najdete na [festivalovém webu](https://www.boskovice-festival.cz/cs), vstupenky se prodávají na sítích [smsticket](https://www.smsticket.cz/vstupenky/37446-boskovice-festival-pro-zidovskou-ctvrt-2024-ruzna-mista-boskovice) a [GoOut](https://goout.net/cs/festival-boskovice-2024/szkbxsw/), případně v infocentru na boskovické radnici. Ubytování bude jako obvykle možné v kempu v podzámeckém parku a v tělocvičnách.

Do festivalu se tradičně zapojují i s Boskovicemi spjatí umělci – objeví se inscenace [Kristýny Štarhové](https://ohlasy.info/clanky/2023/10/kultura.html), na výtvarné scéně se podílí [Magdaléna Roztočilová](https://ohlasy.info/clanky/2019/07/rozhovor-roztocilova.html) a nově i [Jana Písaříková](https://ohlasy.info/clanky/2023/03/kultura-blansko.html). Letos se festivalu poprvé výrazněji plánují zúčastnit i naše noviny, a to formou několika živých rozhovorů a diskusí Ohlasy naživo. Jedna z diskusí by měla být věnována právě současné podobě a vývoji boskovické židovské čtvrti.