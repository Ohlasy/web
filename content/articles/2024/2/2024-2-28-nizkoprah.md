---
title: Město zvažuje zřízení nízkoprahového zařízení pro děti a mládež
cover-photo: https://i.ohlasy.info/i/e9be85a3.jpg
author: Tomáš Trumpeš
category: zpravodajství
---

*Boskovice zaznamenávají nárůst drogových problémů u mladistvých a nevycházejí v tomto ohledu dobře ani ve srovnání s jinými městy. Opět se proto otevírá otázka, zda by zde nemělo fungovat nízkoprahové zařízení pro děti a mládež (NZDM) s profesionálními standardy a kontaktním místem.*

{% photo src="https://i.ohlasy.info/i/e9be85a3.jpg" caption="Nízkoprahový klub v Blansku" author="Podané ruce" width=1800 height=1350 /%}

Místostarosta Lukáš Holík (Naše Boskovice) popisuje, že se byl se zástupci sociálního odboru podívat v Blansku, kde [nízkoprahový klub funguje dlouhodobě](https://podaneruce.cz/centra-sluzby/nzdm-blansko/). V Boskovicích podle něj chybí zařízení pro děti, které se obtížně sdružují a mají třeba sociální nebo rodinné problémy.

„V minulosti tady klub byl, asi před patnácti lety, pokud se dobře pamatuju, a zavřel se,“ vzpomíná Lukáš Holík, který si nyní shromažďuje všechna potřebná data. Sám je o potřebnosti NZDM v Boskovicích přesvědčen, ale chystá si argumentaci pro Jihomoravský kraj, bez jehož podpory se vznik takového zařízení v Boskovicích těžko obejde.

Nárůst problémů s užíváním návykových látek a související majetkovou kriminalitou pozoruje u mladistvých podle šéfa městských strážníků Davida Krátkého i policie. „Mladé určitě poznamenal covid. Přestali se volně scházet, jsou hodně rozdělení do menších skupin a hodně se stěhují na internet. A pak to funguje jako ve všech městech – kde je poptávka, je samozřejmě i nabídka. V oblasti návykových látek spolupracujeme i se státní policií, opravdu se snažíme,“ uvedl David Krátký. Mladé lidi je podle něj především potřeba něčím zaujmout, aby se nenudili. Z policejních statistik podle něj jednoznačně vyplývá, že se problém netýká deseti nebo dvaceti dětí, ale je výrazně větší.

Místostarosta Lukáš Holík říká, že situace se jednoznačně zhoršuje a když má podobné zařízení i Tišnov, Lomnice a Kuřim, tak by v blízkosti Blanska mělo vzniknout i další centrum v Boskovicích. Podle dostupných dat jsou na tom dnes Boskovice při přepočtu na počet obyvatel ve srovnání s Blanskem dokonce mírně hůř. „Nyní otevírám záměr vytvořit zpět v Boskovicích nízkoprahové zařízení. Je to dlouhá cesta, pokud se na ni vydáme, bude trvat minimálně rok a půl,“ uvedl místostarosta s tím, že prvním krokem bylo právě získání dat, která radnice nyní vyhodnocuje a následně plánuje zveřejnit. Pak by se muselo najít potřebné zázemí a zahájit jednání na Jihomoravském kraji. „Přijde mi to zásadní. Může to znít jako otřepaná fráze, ale prevence je zásadní,“ dodává Lukáš Holík.

V Boskovicích zatím funguje stejně jako v Letovicích a Velkých Opatovicích pouze [volnočasový klub Plán B](http://elim-letovice.cz/plan-b/), který provozuje letovická neziskovka Elim. Město na klub letos přispěje částkou 125 tisíc korun.

Naše noviny se drogové problematice věnovaly obšírněji před třemi lety [v textu Nikol Halamáskové](https://ohlasy.info/clanky/2021/02/drogy.html). I zde tehdy jednoznačně zaznělo upozornění, že v Boskovicích chybí nízkoprahové zařízení pro děti a mládež. Město tehdy situaci vysvětlovalo právě tím, že nemá podporu kraje. 

Vedoucí blanenského NZDM Robert Hořava mimo jiné uvedl, že v takovém zařízení jde o dlouhodobou práci a fyzické zázemí je důležité pro navázání vztahu s klienty. Město si podle něj neuvědomuje, že nízkoprahové zařízení může významně snížit vandalismus a s ním spojené výdaje na opravy, stejně jako může zredukovat užívání drog a zamezit vzniku závislosti u některých jedinců. Roční náklady, které vydává Blansko na provoz NZDM, se pohybovaly kolem půl milionu, což vychází společnost na zhruba stejnou částku jako roční léčba tří drogově závislých.
