---
title: Kulturní výběr na únor s učitelkou dramatické výchovy Monikou Lepkovou
cover-photo: https://i.ohlasy.info/i/d6dda29f.jpg
author: Magda Znamenáčková
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si pozvali Moniku Lepkovou, která vyučuje dramatickou výchovu na Střední pedagogické škole. Bavili jsme se mimo jiné o představení, které na letošek připravili a zahrají je i pro veřejnost. Součástí podcastu jsou i pozvánky na vybrané únorové akce, které si můžete níže také přečíst a které jsme si tentokrát tematicky rozřadili podle žánrů.*

{% spotify_episode id="2Kq01kkDWSacvDpeIXAJfN" /%}

### Nejraději bych ho zabila aneb Osm žen Richarda Šťastného

V pátek 16. února v 18 hodin můžete zajít do Prostoru na autorskou divadelní hru Nejraději bych ho zabila aneb Osm žen Richarda Šťastného. Hru nastudovali žáci 3. ročníku Střední pedagogické školy pod vedením Moniky Lepkové a podrobněji jsme ji probrali v rozhovorové části našeho kulturního podcastu.

### Improvizační divadlo

Další zápas improvizačního divadla Lísky proběhne v pátek 16. února od 19.30 v zámeckém skleníku.

### Carlos Be: Margaritě

V sobotu 17. února v 19 hodin se bude v zámeckém skleníku hrát monodrama španělského autora Carlose Be, které se jmenuje Margaritě. Toto představení mělo světovou premiéru v roce 2018 ve Werichově vile a námět vznikl na cestách mezi Madridem, Prahou a Pelhřimovem. Carlos Be studoval pět let medicínu, než se rozhodl změnit kariéru a začal psát. I proto se v jeho hrách často objevují témata z lékařského prostředí. A je tomu tak i v tomto kuse. Margarita je hlavní hrdinka, která se v den svých narozenin dozví, že má rakovinu a zbývá jí pár měsíců života. Ačkoli jde o velmi závažné téma, je protkáno humorem a laskavostí. V hlavní roli se představí Ljuba Krbová.

### Liduščino divadlo: Tomík mezi dinosaury

Další divadlo s názvem Tomík mezi dinosaury je určeno pro děti. Školák Tomík se ve snu přenese do děje rozečtené knížky a ocitne se přímo mezi dinosaury. Příběh, který motivuje děti ke čtení, zahraje Liduščino divadlo v neděli 25. února od 15 hodin v zámeckém skleníku.

### K-PAX, Svět podle Prota

A posledním představením v tomto měsíci bude K-PAX, Svět podle Prota, které ztvárnilo divadlo StageArtcz. Možná jste viděli velmi úspěšný stejnojmenný film, který zpracoval literární předlohu, nebo jste četli trilogii Gena Brewera o klientovi v psychiatrické léčebně, který tvrdil, že je mimozemšťanem z planety K-PAX. Inscenace se bude hrát 28. února v sokolovně v 19 hodin.  

### Wille and The Bandits (UK)

Ve středu 7. února zahraje od 19 hodin ve skleníku čtveřice s pověstí koncertního zázraku, která dnes sídlí v Londýně, vystoupila na Glastonbury a hrála velká turné v USA i v Austrálii. Díky svému novátorskému přístupu k bluesrockové hudbě si Wille and The Bandits vytvářejí místo pro sebe na evropské hudební scéně a zároveň si rozvíjejí reputaci jako jedna z nejlepších živých band v Británii.

### Marien & Víťa Troníček

Knihařství a písařství Oujeských zve na koncert kapely Marien a Víti Troníčka. Pocházejí z Pardubic a můžeme o nich říct, že patří k nejvýraznějším tvářím nastupující generace folkové, country a trampské hudby. Věnují se akustické kytarové muzice a vícehlasému zpívaní a hrají melodické písně převážně z dílny Víti Troníčka. Pokud těmto žánrům holdujete, přijďte si kapelu poslechnout 9. února v 19 do Sýpky.

### Amplitudy #12: Laokoon & mezi patry klid

Na dalším koncertním večeru z cyklu Amplitudy zahrají v Prostoru 9. února od 20 hodin dvě kapely. Rapové duo Laokoon kombinuje drtivou elektroniku s těžkými metaforickými texty a duo mezi patry klid, oceněné vloni při cenách Vinyla, experimentální mikro dubstep trapové beaty s folklorními samply.

### Martin Krajíček & Time Travelers (DE/CZ)

I v roce 2024 Kulturní zařízení města Boskovice pokračují s cyklem Krásná hudba. Ve středu 14. února v 19 hodin si zahrají v zámeckém skleníku multiinstrumentalista Martin Krajíček a německé hudební uskupení Time Travelers. Název kapely jasně prozrazuje, že se bude cestovat časem. Takže se můžete těšit na tradiční písně, hity z osmdesátkových diskoték i časově nezařaditelné zvuky. Uslyšíte hlavně zpěv, mandolínu, housle, kytaru a radost z hudby.

### Jazz Jam #10

A v novém roce bude pokračovat velmi oblíbený jazz jamový čtvrtek, tentokrát vychází na 22. února, opět v Prostoru v 19 hodin. Na večírek, kde se zpívá, hraje a po setřesení prvotního ostychu začíná i tančit, přijede kytarová legenda Milan Kašuba.  

### Filmový klub

Boskovický filmový klub připravil na únor celkem pět projekcí: v pondělí 5. února opakuje film Sestry z kouřové sauny, v pátek 9. února se promítá Mamacruz, v pondělí 19. února Pianista; další dva filmy spadají pod Noir Film Festival – ve čtvrtek 8. února Eso v rukávu a v úterý 13. února Cutterova cesta.

Zajímavý alternativní obsah nabízí kino v úterý 6. února v malém sále a v pondělí 26. února ve velkém sále – jedná se o záznam divadelního představení Východočeského divadla Pardubice Žitkovské bohyně podle románu Kateřiny Tučkové. Milovníky alternativní hudby pak asi potěší projekce ve středu 7. února v malém sále, kde kino promítne filmový portrét protagonistů skupiny Už jsme doma nazvaný Rozsviť světlo, ať je vidět.

### Přes rumunské Karpaty do Moldávie až k řece Dněstru

Iniciativa Zelená peřina zve na přednášku přírodovědce Hynka Skořepy Přes rumunské Karpaty do Moldávie až k řece Dněstru. Hynkovy texty mnozí z vás znáte i z Ohlasů, jeho seriál Krajiny Boskovicka je oblíbený a čtený právě proto, jak poutavě je napsán. Hynek dokáže velmi dobře vyprávět i naživo, takže doporučujeme všem, kteří máte rádi cestovatelské přednášky, zavítat do Prostoru, přednáška proběhne 21. února v 18 hodin. 

### Dva roky pod nadvládou Tálibánu

Další přednáška se koná v muzeu, kde 29. února v 17 hodin představí etnolog Libor Dušek živobytí horských komunit v severovýchodním Afghánistánu v přednášce nazvané Dva roky pod nadvládou Tálibánu. Liboru Dušek podnikl v roce 2023 již pátou výpravu do unikátních končin oblasti Váchánu v pohoří Hindúkuš. Návštěvníci se mohou těšit na množství fotografií, příběhů i dramatických situací.

Kromě toho pořádá muzeum ještě 17. února od 13 hodin přírodovědnou vycházku kolem Svitávky s přírodovědkyní a nově také přispěvatelkou Ohlasů Kateřinou Laštůvkovou. Start je u kašny na náměstí Svobody ve Svitávce.

### Smrtfest 2024

A nakonec srdečně zveme na pátý ročník Smrtfestu, festivalu o smrti a umírání, který proběhne 23. a 24. února. Mezi pozvanými hosty bude třeba husitská farářka Sandra Silná, na programu je divadelní představení Balady nevěsty a smrti, které celé proběhne na chůdách, krásná výstava o hřbitovech budoucnosti a mnoho dalšího.