---
title: Jsme připraveni výrazně investovat, hlásí radnice s rozpočtem pro příští rok
cover-photo: https://i.ohlasy.info/i/8f783d76.png
author: Marek Osouch
category: zpravodajství
---

*Boskovická radnice představila návrh rozpočtu, tedy i investiční plány pro příští rok. A oproti uplynulým dvěma rokům, kdy stojí v čele města současná sestava, se už nechce držet zkrátka a plánuje investice za více než čtvrt miliardy korun.*

{% photo src="https://i.ohlasy.info/i/8f783d76.png" author="Tomáš Znamenáček" width=1680 height=1050 /%}

Mnozí možná čekají, že tím, kvůli čemu se takzvaně kopne do země, bude dvě desetiletí plánovaná stavba sportovní haly či ještě delší dobu připravovaná nová budova knihovny. Jenže ani protentokrát se s těmito dvěma velkými investičními dluhy nepočítá. Obě stavby jsou zatím, respektive opět, pouze v přípravách.

Hlavní pozornost města se soustředí jiným směrem, a to na [bývalou budovu hasičů na ulici Svatopluka Čecha](https://fotky.ohlasy.info/Štáb-civilní-obrany). Právě do tohoto objektu schovaného za bytovými domy chce město přesunout Středisko volného času ze stávající budovy na ulici 17\. listopadu, která je ve špatném stavu. „Prostor SVČ je naplánován na 1,5 patra,“ popsala starostka Jana Syrovátková (Změna22) s tím, že v budově vzniknou také dvě třídy mateřské školy.

„V půdních prostorech jsou pak rezervy pro klubovny spolků, které je budou potřebovat. Zatím je to jen volná kapacita,“ doplnila. V návrhu rozpočtu města na příští rok se počítá, že rekonstrukce vyjde na 50 milionů korun. Radnice by i ráda získala dotaci.

Dotací podmiňuje druhou hlavní investici města v příštím roce, a to [rekonstrukci parku u zámeckého skleníku](https://forum.ohlasy.info/t/obnova-parku-u-skleniku/519). O ní se taky mluví už roky, před lety s ní přišli lidovci, dosud se ale neposunula z fáze hezkých vizualizací a studií. „V rámci rozpočtu máme naplánovanou spoluúčast 45,5 milionu korun. Pokud bychom rekonstrukci zahájili, nebude to v jednom roce, ale část peněz přesuneme i do dalšího roku,“ sdělila starostka. Podobně na dotaci závisí i vybudování [tůní podél cyklostezky mezi Mladkovem a Boskovicemi](https://ohlasy.info/clanky/2023/09/rybnik.html).

Výrazněji se má v příštím roce proměnit prostor kolem základní školy na náměstí 9\. května. Radnici dlouhodobě vadí, že mnozí řidiči porušují zákaz vjezdu, a chce fyzicky zamezit vjezdům před hlavní vchod, zejména průjezdu celou ulicí. Prostor by se ale celkově měl dočkat úprav za více než 18 milionů korun. „Rádi bychom tam zahrnuli i úpravu Lidické, budeme ale teprve žádat o dotaci ze Státního fondu dopravní infrastruktury,“ řekla starostka.

Oproti letošku půjdou výraznější investice i do nemocnice. Starostka, která dočasně zastává i roli šéfky městského zdravotnického zařízení, věří, že se příští rok začne s budováním urgentního příjmu, tedy nezbytných nových prostor v moderní nemocnici pro akutní péči. Rozpočet města počítá se sumou 13,5 milionu korun a další peníze mají být z dotací, která ale opět zatím není jistá. Částku 16,5 milionu pak spolyká rekonstrukce porodního a novorozeneckého oddělení, které je jediné na okrese a jímž se nemocnice snaží dělat si dobré jméno.

Velké sumy na investice se v rozpočtu objevují pravidelně, jenže během roku se pak obvykle zvolna vytrácejí a přesouvají na další roky. Ostatně na začátku příštího roku budou mít Boskovice na účtech přes 255 milionů korun, k tomu ale splácí každý rok necelých 17 milionů z čerpaného úvěru. Ambiciózní plány a následně mnohem menší výdaje nejsou jen záležitostí současného vedení Boskovic, tento model se opakovaně děl i v [minulých volebních obdobích](https://ohlasy.info/clanky/2023/11/danove-prijmy.html), kdy v čele stáli občanští či sociální demokraté. Například pro letošek měl být schodek přes 100 milionů, nakonec ale bude rozpočet kvůli přesunům investic do budoucna v plusu zhruba 10 milionů.

Podle starostky je ale tentokrát situace oproti předchozím dvěma rokům jiná v tom, že dosud probíhala na jednotlivé investice příprava. „V příštím roce budeme mít i na účtech pěknou sumu, abychom mohli začít investovat,“ doplnila. To ale nejsou veškeré finance. Radnice počítá v roce 2026, tedy ve volebním roce, se sjednáním nového úvěru ve výši 130 milionů korun. „Abychom mohli investovat do haly,“ doplnila.

Právě ve střednědobém rozpočtovém výhledu se už objevují dva zmíněné boskovické evergreeny, tedy sportovní hala a knihovna. První z nich se má stavět za 180 milionů v letech 2027 a 2028, tedy až v příštím volebním období. A podobně je na tom i knihovna, s jejímž zahájením se počítá až v roce 2028, tedy ještě později než s halou. Ve výhledu je na ni zatím „pouze“ 40 milionů. „Pokud v lednu dokončíme architektonickou soutěž, v únoru vybereme zpracovatele projektové dokumentace, kterým bude autor vítězného návrhu, tak bychom rádi v roce 2027 získali stavební povolení,“ nastínila starostka harmonogram s tím, že získání povolení by mohlo trvat asi rok.

Další důležitá investiční priorita, řešení neutěšené dopravní situace na křižovatce u pošty, se nedostala ani do rozpočtu na příští rok, ani do střednědobého výhledu. Znovu se totiž prověřuje, jestli jít cestou semaforů, nebo kruhového objezdu.

Místostarosta Lukáš Holík (Naše Boskovice) zmínil, že se lidé z Boskovic [po letech čekání](https://ohlasy.info/clanky/2015/06/skatepark.html) dočkají také skateparku u sportparku v Doubravách. A doplnil, že takto proinvestiční návrh rozpočtu Boskovice dlouho neměly. „Jsme kritizováni, že nejsme proinvestiční, tak jsem zvědav, co se dozvíme na jednání zastupitelů, až jej budeme schvalovat,“ šťouchl si Holík do předáků opozice.

Čísla říkají, že na investice půjde v roce 2025 více než 42 procent z celkových výdajů, které převyšují částku 633 milionů. Právě investice do velké míry ovlivňují schodek rozpočtu plánovaný na 180 milionů. Příjmy jsou totiž odhadované asi „jen“ na 453 milionů.
