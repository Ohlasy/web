---
title: "Ze zastupitelstva: schválený rozpočet, debaty o křižovatce u pošty, o investicích a o odpadech"
cover-photo: https://i.ohlasy.info/i/a06cc37c.jpg
author: Tomáš Trumpeš
category: zpravodajství
---

*Poslední jednání boskovického zastupitelstva v letošním roce trvalo opět čtyři hodiny, ale neslo se v klidnějším duchu. Tentokrát nedocházelo k ostřejším výměnám názorů, poměrně konsenzuálně prošel i rozpočet a bez napětí zazněly i informace o nemocnici.*

{% youtube_video id="SQfzGoAUpmE" /%}

Na začátku zastupitelstva bylo oznámeno, že radní a zastupitel Ivo Moudrý se vzdal svého mandátu a na jeho místo nastoupí jako nová zastupitelka za uskupení Naše Boskovice Michaela Pál. Kdo místo Iva Moudrého nastoupí do městské rady, bude řešit až příští zastupitelstvo.

Poté starostka Jana Syrovátková (Změna22) poděkovala a předala dárek bývalému starostovi a současnému opozičnímu zastupiteli [Jaroslavu Dohnálkovi](https://ohlasy.info/clanky/2024/11/rozhovor-dohnalek.html) (SPOLU) za třicet let působení v zastupitelstvu a práci pro město.

V dotazech a připomínkách občanů se ozval pan Přibyl, který žádal o doplnění osvětlení z ulice Ludvíka Vojtěch k zástavbě Na Střelnici. O stejnou věc žádal neúspěšně už v minulosti. Starostka uvedla, že o situaci ví a město ji bude určitě řešit.

### Křižovatka u pošty

Následovala prezentace informací o možných řešeních křižovatky pod poštou. Město si nechalo posoudit celkem čtyři varianty – dvě okružní, jednu průsečnou světelnou a jednu průsečnou neřízenou. „Na celé situaci pracujeme a chceme vyhodnotit co nejlepší řešení,“ uvedla starostka Jana Syrovátková s tím, že technické dotazy mají zastupitelé poslat písemně a odpoví na ně projektant. Starostka při podrobnějším představení variant uvedla, že varianta průsečné křižovatky bez světel je nevyhovující a není možné o ní uvažovat.

Diskusi otevřela zastupitelka za Změnu22 Vladěna Koudelková, která uvedla, že by se neměly nadřazovat potřeby automobilové dopravy nad potřeby chodců a cyklistů a naopak by se měly jako v západních zemích vytvářet podmínky, aby lidé dali přednost jiné dopravě než automobilové. Dále se vyjádřila, že by město nemělo zasahovat do památníku osvobození.

Na podporu předchozího záměru okružní křižovatky vystoupil Jaroslav Dohnálek a posléze také bývalý zastupitel Jiří Pevný. Jaroslav Dohnálek argumentoval tranzitní dopravou, starostka Jana Syrovátková připomněla, že z [měření dopravy](https://data.ohlasy.info/2017/studie-dopravy-smery.pdf) vychází, že podíl tranzitní dopravy je minimální.

Další debata se týkala toho, jestli bylo nutnou součástí prvního řešení okružní křižovatky zprůjezdnění proluky mezi ulicí 17\. listopadu a bývalou pekárnou.

### Městská média

Zastupitel a předseda mediálního výboru Jan Flíček informoval, že byla připravena nová pravidla pro fungování sociálních sítí města. Kvůli drobnému právnímu zádrhelu bylo jejich schválení odloženo až na příští zastupitelstvo.

Novým členem výboru pro média a participaci byl zvolen Jindřich Mládek, kterého navrhla Sociální demokracie.

### Dotační tituly a vyhlášky

Vyhlášeny byly obvyklé dotační tituly – pro domy v památkové zóně, které nejsou vyhlášenými památkami, dále pro sportovní trenéry mládeže. Došlo také ke krácení dotací pro oba hokejové kluby kvůli nedostatečnému počtu dětí. Individuální dotaci 175 tisíc korun na pronájmy dostal Orel, který tím řeší navýšení cen v hale ve Svitávce.

Městské Služby dostanou stejně jako letos dotaci 12 milionů korun. Jedná se o příspěvek na ztrátová střediska, jako je kupříkladu veřejné osvětlení nebo veřejné WC. Místostarosta Lukáš Holík (Naše Boskovice) veří, že příspěvek by se v příštím roce mohl snižovat, nebo by finance mohly být směřovány do investic. Schválena byla i spoluúčast k případné dotaci na výměnu povrchu na fotbalovém hřišti s umělou trávou. Schváleny byly i tradiční dotace pro poskytovatele sociálních služeb.

Dle nové legislativy byly upraveny městské vyhlášky, zároveň došlo k částečné úpravě některých sazeb za poplatky. Jaroslav Dohnálek v diskusi informoval, že nesouhlasí s návrhem úpravy poplatku ze vstupného a osvobozením pořadatelů menších akcí.

Jiří Pevný uvedl k vyhlášce o nočním klidu, aby městští policisté kontrolovali, zda pořadatelé dodržují čas akce, do kterého mají povolenou výjimku. Jaroslav Dohnálek upozornil, že pejskaři nedodržují nařízení vyhlášky o tom, že musejí mít psy na vodítku.

### Územní plán a majetkové záležitosti

Starostka Jana Syrovátková informovala o zastupitelském semináři, kde se řešila lokalita Milánovy, kde došlo ke změně územního plánu a nyní se zde předpokládá větší výstavba. Výsledkem semináře je shoda na tom, že město nechá v příštím roce zpracovat studii na celou tuto lokalitu.

Dále byla představena sedmá změna územního plánu. Její součástí je plán umožňující využití dalších ploch v Doubravách okolo Sportparku pro dopravní hřiště nebo vytvoření podmínek pro zřízení lesní školky na Kamenici. Další dílčí změna je potřebná v Červené zahradě pro umístění sportovní haly, poslední pak pro omezení reklamních poutačů v nezastavěném území města.

Opoziční zastupitel Petr Malach upozornil, že záměr nebyl projednán ve stavební komisi. Starostka se za to omluvila.

Město získalo poslední potřebné pozemky pro cyklostezku z Mladkova do Svitávky – Boskovicím je daruje obec Skalice nad Svitavou a doplní se tím pozemky, které se podařilo vykoupit od soukromých majitelů. Město má hotovou projektovou dokumentaci, rozpočet je přes 11 milionů korun. Byla podaná žádost o stavební povolení. Ještě se řeší i oprava lávky, celkem by pak ace přišla na 17 milionů korun, dotace by mohla pokrýt 85 procent nákladů.

Boskovice výrazně navýšily cenu, za kterou prodávají majitelům pozemky pod bytovými domy. „Tímto se dostáváme do reality, dosavadní cena byla spíše nereálná,“ okomentoval navýšení šéf majetkového odboru Pavel Musil. Dosavadní cena byla 450 korun za metr čtvereční, nyní to bude ve většině lokalit přes 3 tisíce korun.

### Hospodaření města

Výrazné úpravy letošního rozpočtu přineslo poslední rozpočtové opatření. Příjmy se ponížily o něco přes 4,5 milionů korun, výdaje celkem o 149 milionů – zde se jedná především o přesuny investic do dalšího roku. Na konci roku by mělo být na účtech města asi 225 milionů korun.

Návrh rozpočtu na rok 2025 Ohlasy podrobněji představily v [samostatném textu](https://ohlasy.info/clanky/2024/12/rozpocet.html) a připojili jsme i [reakce opozičních stran](https://ohlasy.info/clanky/2024/12/rozpocet-anketa.html). Příjmy jsou navrženy ve výši 453 milionů a výdaje ve výši 633 milionů korun. Schodek necelých 180 milionů korun má být kryt právě z naspořených peněz na účtech města. Rozpočet je poměrně proinvestiční – v kapitálových výdajích je 266 milionů korun.

Na začátku projednávání rozpočtu na zastupitelstvu starostka Jana Syrovátková prezentovala hlavní investiční akce plánované na příští rok. O plánech na rekonstrukci Lidické ulici a okolí Zelené školy jste se mohli dočíst rovněž v [samostatném textu](https://ohlasy.info/clanky/2024/12/rekonstrukce-zelena.html). Dále byla prezentována už dříve představená rekonstrukce parku u zámeckého skleníku, tůně u Mladkova, skatepark a rekonstrukce bývalého štábu na ulici Svatopluka Čecha.

V diskusi k rozpočtu nejdřív Michaelu Žejškovou (SPOLU) zajímal osud výstavby bydlení za nemocnicí. Rozpočet s ní totiž nepočítá. Starostka vysvětlila, že v tuto chvíli se skutečně neplánuje pokračovat – změnit by se to mohlo, pokud město neobdrží dotaci a nebude investovat přes 40 milionů do spoluúčasti na rekonstrukci parku u skleníku. „Rozpočet má město jen jeden a že nezvládneme postavit všechny velké akce v jednu chvíli, to víme asi všichni,“ vyjádřila se starostka. 

Ke sportovní hale starostka uvedla, že v příštím roce proběhne dvoukolová architektonická soutěž, ze které vzejde i dodavatel stavby. Na podzim by se měla podepsat smlouva s vítězem a začne se projektovat. „Byla bych velmi ráda, kdyby se v roce 2026 povedlo získat stavební povolení a zahájit stavbu,“ řekla starostka Jana Syrovátková. Cena je odhadována na 175 milionů korun bez DPH. U Národní sportovní agentury chce město žádat o dotaci na menší haly do 40 milionů korun.

Michaela Žejšková se kriticky vyjádřila k novému vánočnímu osvětlení města, označila je za „cirkusové provedení náměstí“. A zajímalo ji, kolik to všechno stálo. Starostka odpověděla, že k vánoční atmosféře ozdobené město patří, výzdoba stála půl milionu korun.

Opoziční zastupitelka Dagmar Hamalová se vyjádřila kriticky k tomu, že při rekonstrukcích škol přibývá zpevněných ploch, což jde proti současným trendům. Především se ale vyjádřila, že úpravy škol nejsou projednávány s pracovníky školy. Starostka odpověděla, že na Sušilově i na náměstí 9\. května se záměr konzultoval s ředitelem a jeho zástupcem. „Konzultace s ředitelem školy u takto zásadního projektu je z mého pohledu nedostatečná,“ reagovala Dagmar Hamalová s tím, že požadavky cílové skupiny by měly být definovány podrobněji. Jana Syrovátková řekla, že prostor nebude určený jen pro školu, ale i pro veřejnost. Ředitel školy Martin Staněk uvedl, že vedení školy projekt kvituje s povděkem. „Úplně si neumím představit, že bychom svolali celou školu, čtyřicet učitelů, a všichni na to měli názor,“ reagovala starostka na další kritiku Dagmar Hamalové, že rekonstrukce nádvoří na Sušilově ulici měla více vycházet z požadavků pedagogů a ne jen z konzultací s ředitelem.

Opoziční zastupitel za SocDem a bývalý ředitel KZMB Oldřich Kovář vyjádřil nelibost nad tím, že z priorit města vypadla knihovna, s jejíž stavbou se v rozpočtovém výhledu počítá až na rok 2028\. Připomněl, že brzy to bude 28 let, co se knihovna stěhovala do stávajících prostor jako do provizoria, které se mělo neprodleně řešit. Starostka uvedla, že v harmonogramu je rezerva a důležité bude, kdy se podaří získat stavební povolení; rok 2028 je střízlivý odhad, ale pokud se vše podaří, mohlo by se začít už v roce 2027\.

Jaroslav Dohnálek rozpočet pochválil jako dosud nejlepší od stávající koalice. A dále otevřel debatu o odpadovém hospodářství – tedy především o snížení počtu svozů od rodinných domů z jednoho týdne na dva a dopadů tohoto opatření na rozpočet. Michal Knödl (SPOLU) se vyjádřil, že pokud nevyjde dotace na park u skleníku, mělo by se město alespoň do první etapy pustit z vlastních zdrojů. 

Radní Radek Pernica (Změna22) podrobněji okomentoval výdaj 150 tisíc korun na oslavy 80\. výročí ukončení druhé světové války, které mu přijde v kontextu aktuálního dění v Evropě i na Blízkém Východě důležité si připomenout. Přípravy už začaly – letos se zčásti rekonstruoval Památník osvobození u pošty. Další plán předpokládá vytvoření dokumentu o náletu na Boskovice, panelová výstava, besedy pro studenty i veřejnost a uspořádání pietního aktu.

Rozpočet na příští rok nakonec podpořila i podstatná část opozice. Při hlasování se zdrželi pouze Hana Nedomová ze Sociální demokracie a Jaroslav Dohnálek, Miroslav Klíma a Radek Stříž z koalice SPOLU, respektive z ODS.

### Rozdělení školy

Radek Pernica jako již pravidelně informoval zastupitele o procesu rozdělení základní školy. Nyní je klíčové, zda bude s rozdělením školy souhlasit ministerstvo školství – to by se mělo vědět v lednu. Radek Pernica dále informoval, že vzniká strategie základního a mateřského školství na roky 2025–2031. Je připravována tak, aby mohla fungovat pro sloučenou i pro rozdělené školy.

### Nemocnice

Starostka Jana Syrovátková, která dočasně působí i jako jednatelka nemocnice, popsala poslední události v nemocnici – zejména stabilizaci interny, jmenování nových primářů a přípravu znovuotevření dětského lůžkového oddělení. Dále pak uzavření rámcové smlouvy s pojišťovnou na dalších pět let ve stejném rozsahu, jako nemocnice fungovala dosud.

Již po zastupitelstvu pak byly zveřejněny výsledky výběrového řízení na nového jednatele či jednatelku nemocnice – výběrové řízení skončilo neúspěšně a pozici přechodné jednatelky tak bude dál vykonávat starostka Jana Syrovátková. Podrobnosti přineseme později.

### Podněty a připomínky zastupitelů

Místostarosta Lukáš Holík uvedl, že dojde k navýšení ceny vodného a stočného okolo dvou procent. Petra Malacha zajímalo, jak Lukáš Holík jakožto zástupce města ve Svazku vodovodů a kanalizací hlasoval, ten uvedl, že na jednání z pracovních důvodů nebyl, ale hlasoval by pro zvýšení, ke kterému byly důvody a nedosáhlo ani inflace. Navýšení je nízké i ve srovnání s jinými kraji.

Proběhla kontrola svítivosti veřejného osvětlení. Výsledky zatím nejsou. Podle odborníků bylo město dříve přesvícené a nyní se dostáváme do standardu. Část občanů je s tím ale nespokojená, místostarosta uvedl, že to město nebere na lehkou váhu.

Karel Trefný (SPD a Trikolora) se po čase znovu zeptal na cenu parkování na náměstí a připomněl záměr na stavbu parkovacích domů. Starostka Jana Syrovátková odpověděla, že město prověřovalo možnost parkovacího domu na parkovišti u budovy COOP (dříve Jednota), ale ukázalo se, že by zde rampy zabíraly hodně místa. Nyní se řeší parkovací dům na nynějším překladišti u vlakové stanice v souvislosti se záměrem Boskovické spojky.

Martina Přichystalová (Naše Boskovice) se zeptala, jestli město neuvažuje o zřízení parkovacích zón alespoň v okolí centra. Starostka uvedla, že je to jedna z věcí, které vyplynou z dopravní koncepce, na jejíž dopracování město čeká, a v tomto případě v ní bude doporučení parkovací zóny zřídit.

Jaroslav Dohnálek uvedl, že respektuje rozhodnutí města o výběru nového správce hřbitova, ale dodal, že v minulosti existovala z dobrých důvodů podmínka, že hřbitov bude spravovat někdo, kdo nemá pohřební službu. Ještě dříve totiž docházelo k problémům mezi pohřebními službami, pokud někdo z nich měl hřbitov a obřadní síň ve správě.

Petr Malach společně s dalšími opozičními zastupiteli kritizoval také snížení svozů odpadu od rodinných domů. „Považuji to za nesmysl,“ uvedl s tím, že má negativní reakce od řady občanů. Lukáš Holík zopakoval důvody, které k tomu město vedou, a svážení každý týden označil za přežitek. Ukazují to i data, které město ze sběru má. Místostarosta věří, že to město zvládne a pokládá to za krok správným směrem, který většina měst už dávno udělala.

Delší debata o odpadovém hospodářství jednání zastupitelstva víceméně uzavřela, pak už jen představitelé jednotlivých uskupení poděkovali za spolupráci v končícím roce a popřáli si hezké vánoční svátky a vše dobré do dalšího roku. 