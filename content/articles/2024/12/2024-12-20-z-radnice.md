---
title: "Z radnice: starostka dál vede nemocnici, vítěz BoskoVize, pozvání na Polévku pro chudé i bohaté"
cover-photo: https://i.ohlasy.info/i/52667e17.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v polovině prosince vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/52667e17.jpg" author="Tomáš Znamenáček" width=6240 height=4160 /%}

### Starostka dále jednatelkou nemocnice

Boskovická starostka Jana Syrovátková bude i nadále zastávat funkci jednatelky nemocnice. Z proběhnuvšího výběrového řízení totiž nový jednatel nevzešel – ze dvou přihlášených kandidátů jeden nesplnil kvalifikační předpoklady a druhý se nakonec odhlásil. Vedení města zatím nesdělilo, jaký bude další postup, radní si chtějí situaci přes vánoční svátky promyslet a budou se jí znovu zabývat v příštím roce. Jana Syrovátková vykonává obě funkce od odchodu jednatele Radima Dembiňáka v září, za funkci jednatelky nepobírá finanční odměnu. Vedení města se bude zabývat i možností, že by se přenastavilo rozdělení práce a kompetencí na radnici, aby mohla starostka zatím obě funkce zvládat. „Diskutujeme všechny možnosti. Ale na radě jsme si řekli, že teď si dáme na Vánoce klid. Prioritou je, aby nedošlo k destabilizaci nemocnice. Na druhou stranu vnímáme, že město je potřeba vést dopředu a je zapotřebí dostatečných personálních a časových fondů,“ uvedl místostarosta Lukáš Holík s tím, že situaci koalice rozsekne na začátku příštího roku.

### Petice k nemocnici

Na radnici byla doručena také petice za zachování nemocnice, kterou organizovali boskovičtí lidovci. Podepsalo ji 2800 lidí. Podle starostky se všechny požadavky petice již staly skutečností – zachování rozsahu péče je zajištěno smlouvou s pojišťovnou na dalších pět let a lůžková část dětského oddělení se otevře od ledna. Petice také vyzývá k převodu nemocnice pod kraj, o kterém se bude v novém roce jednat.

### Nová umělá tráva na fotbalové hřiště

Městská rada schválila podmínky zadávacího řízení na výběr dodavatele, který provede výměnu umělé trávy na fotbalovém hřišti. Akce má stát 14,5 milionu korun a proběhne pouze v případě, že se podaří získat více než desetimilionovou dotaci. Ta by měla být vyhlášena v prvních měsících příštího roku.

### Rozpočty příspěvkových organizací

Radní schválili také rozpočty a střednědobé výhledy rozpočtů svých příspěvkových organizací – Kulturních zařízení města Boskovice, základní školy a mateřské školy a Městské správy sociálních služeb. Podle starostky rozpočty nepřinášejí žádné výrazné změny.

### Rychlost na ulici Rovná

Město obdrželo několik žádostí o změnu dopravní situace na ulici Rovná, kde byla povolená rychlost 70 kilometrů v hodině, protože se už jedná o takzvaný extravilán. Pod poslední podnět se podepsalo 50 občanů, kteří požadovali zejména snížení rychlosti na 30 kilometrů v hodině. Nakonec zde bude platit maximální rychlost 50 kilometrů v hodině.

### Místo pro autoškolu

Před budovou městského úřadu na náměstí 9\. května přibude jedno vyhrazené parkovací místo pro autoškolu. Do budovy se totiž přesunula zkušební místnost komisařů a tím vyvstal problém s parkováním.

### Parkování u školky na Lidické

Měnit se nebude parkování před budovou mateřské školy na Lidické ulici. Podnět na změnu přednesla na zastupitelstvu zastupitelka za Změnu22 Ludmila Klíčová, která navrhla rozvolnit parkování v době, kdy školka není v provozu, a také v době od 10 do 16 hodin. „Dle sdělení ředitelky mateřské školy jsou tato parkovací místa v ranních i odpoledních hodinách plně využívána rodiči dětí. Komise pro dopravu naznala, že změnit text z pracovních dnů na dny školní výuky není u mateřské školy vhodné, protože veřejnost není seznámena s provozem mateřské školy,“ zní odůvodnění radnice.

### Zábradlí před školou André Citroena

Přímo před budovou Střední školy André Citroena bude nejen zrušen přechod, ale také zde z důvodu bezpečnosti přibude zábradlí v délce deseti metrů.

### Cena tepla

Městské Služby, které provozují městský systém centrálního zásobování teplem, předložily radě návrh cen tepla na příští rok. V lokalitě městského úřadu dojde k mírnému snížení ceny, v ostatních lokalitách k nárůstu o 4 až 8 procent. Částka bez DPH činí 984,18 korun za gigajoul. Místostarosta Lukáš Holík vysvětlil, že část prostředků z plateb za energie se musí spořit na nutné investice do systému.

### Plán rodinné politiky

Rada města schválila Akční plán rodinné politiky na rok 2025\. „Navyšujeme počet hodin na plavání pro seniory, protože je to velice oblíbené,“ uvedl místostarosta Lukáš Holík. Přibyla také částka na odborné přednášky a debaty o rodinné politice.

### Vítěz BoskoVize

Letošní ročník participativního rozpočtu nazvaného nově BoskoVize vyhrál projekt Hnízdní věž pro jiřičky. Tento projekt do BoskoVize přihlásila Alena Jindrová, která navrhuje tuto speciální hnízdní věž umístit na Růžovém náměstí nebo na ulici 17\. listopadu. Hnízdní věž pro jiřičky slouží jako alternativní hnízdiště pro tento druh, kterému kvůli stavebním úpravám a zásahům do hnízdišť ubývá vhodných míst pro život. Vyrábí se věže mnoha typů za použití různých materiálů. Celkový vzhled hnízdní věže lze navrhnout tak, aby zapadla do charakteru okolního prostředí a zástavby.

Vzhledem k tomu, že náklady jsou předpokládány asi 400 tisíc korun, dalších sto tisíc z participativního rozpočtu by mohlo posloužit k částečné realizaci projektu, který skončil na druhém místě, a to bylo Osvěžení v letním vedru. Tento návrh spočíval v pořízení několika pítek a mlžítek po městě a mohlo by tak být pořízeno alespoň jedno. 

Vítězství jiřiček bylo poměrně těsné – získaly 237 hlasů, zatímco pítka a mlžítka 230 hlasů. Třetí příčku obsadilo Zakoupení drátkovacího stroje se 163 hlasy. Celkem bylo uděleno 894 platných hlasů – 737 elektronických a 157 papírových, přičemž každý hlasující měl dva hlasy. „U vítězného projektu bylo odevzdáno poměrně dost papírových hlasů, takže je vidět, že autorka zkrátka udělala kampaň a oslovila známé a lidi v okolí a podařilo se získat většinu a vyhrát. Mám radost, že to tímto způsobem funguje, protože toto je přesně způsob, jakým by participace měla fungovat – aby se lidi dávali dohromady a z toho vzešly návrhy, které mají velkou podporu,“ vyjádřil se místostarosta Radek Šamšula.

### Investiční referent navíc

Městský úřad rozšíří své řady – město schválilo nový organizační řád, který umožní přijmout dalšího investičního referenta na odbor rozvoje města a investic. Vzhledem k plánovaným náročným investicím je to podle vedení města nutné, aktuální odbor by nápor práce nezvládl.

### Provozní doba úřadu

Radnice upozorňuje, že v pondělky 23\. a 30\. prosince bude zkrácena provozní doba městského úřadu, otevřeno bude do 13 hodin. A poslední den v roce bude městský úřad zavřený.

### Svoz odpadu

Svoz odpadu bude v období vánočních svátků probíhat beze změn.

### Služby slaví

Městské Služby slaví 20 let od svého založení. Odměnou pro návštěvníky bude v neděli 5\. ledna sportování na městských sportovištích za symbolických 20 korun.

### Web města

Podle místostarosty Radka Šamšuly se nepodaří naplnit optimistický scénář, že by nový web města byl hotový ještě letos. Na začátku ledna ale město obdrží pracovní verzi. „Další optimistický scénář je, že to spustíme během ledna,“ popsal Radek Šamšula.

### Polévka pro chudé i bohaté

Také letos v Boskovicích ve vánočním čase proběhne akce Polévka pro chudé i bohaté, pokračuje tedy tradice přátelského setkávání a také získávání finančních prostředků pro dobročinné účely. „V loňském roce bylo potřebným rozděleno rekordních 120 tisíc korun. Podpořena byla rodina dívky s atypickým autismem a závažnou epilepsií, maminka s ročním chlapečkem ve značně tíživé sociální situaci a rodina se závažně onkologicky nemocnou dívkou,“ uvedla ředitelka Střední pedagogické školy Leona Valterová. Právě tato škola akci pořádá, společně s boskovickými skauty a Vyšší odbornou a střední školu na Hybešově ulici.

Polévka se bude rozlévat na Štědrý den v čase mezi 11\. a 12\. hodinou na Masarykově náměstí. „V tomto čase se opět rozzáří betlémským světlem, lidskou pospolitostí a ochotou finančně pomoci těm, kteří to potřebují. Těšíme se, že se k nám přidáte a budete moci tuto krásnou chvíli zažít s námi. Navíc si pochutnáte na polévce, tentokrát fazolové, a když si přinesete vlastní lžíci, pomůžete ochránit přírodu,“ doplnila Leona Valterová.

Přispívat budete moci do kasičky na místě nebo využít k platbě QR kód. Kdo se nemůže zúčastnit, můžete sbírku stejně jako loni podpořit i na dálku kdykoliv na transparentní účet 2202361057/2010 vedený u Fio banky.