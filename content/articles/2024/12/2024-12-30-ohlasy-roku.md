---
title: Ohlasy roku 2024 pohledem čtenářského zájmu
cover-photo: https://i.imgur.com/gqKQguk.jpg
author: Tomáš Trumpeš
category: zpravodajství
---

*Končící rok 2024 vybízí opět k tomu, abychom si jej připomněli také pohledem do statistik čtenosti našeho webu. Jaké události a témata vás čtenáře v roce 2024 nejvíc zajímaly?*

{% photo src="https://i.imgur.com/gqKQguk.jpg" caption="Z letošní galerie roku – jez na Bělé při zářijové povodni" author="Tomáš Znamenáček" width=1280 height=854 /%}

Mezi nejčtenější texty končícího roku bohužel patří opět i ty, které píšeme nejméně rádi: vzpomínky na ty, kteří nás opustili. A když pokračujeme dále – samotné krajské volby se sice v konkrétních článcích do úplné špičky nepropsaly, ale pokud se říkalo, že hlavními tématy voleb je doprava a zdravotnictví, pak to sedí stoprocentně. Velký zájem byl samozřejmě o dvě události negativního, ale naštěstí ne tragického rázu – rozsáhlý [požár v průmyslové zóně](https://ohlasy.info/clanky/2024/09/pozar-haly.html) a [povodně](https://ohlasy.info/clanky/2024/09/povodne.html). Silně bodovaly ale i texty, které znovu potvrdily, že si vytváříme silný vztah k zajímavým místům a budovám ve městě.

V první desítce nejčtenějších textů jsou tedy tři nekrology, přičemž ten [o Zdeňku Krajíčkovi přezdívaném Kucmoch](https://ohlasy.info/clanky/2024/01/kucmoch.html) je úplně nejčtenějším článkem roku. Znovu tedy děkujeme autorce Anně Dušilové. Vzpomínku na [primářku Zdeňku Čejkovou](https://ohlasy.info/clanky/2024/04/odesla-zdenka-cejkova.html) napsala Hana Kvapilová a za [Vladimírem Jakubcem](https://ohlasy.info/clanky/2024/10/odesel-vladimir-jakubec.html) se ohlédl Tomáš Znamenáček.

Někdy se říká, že v debatách o dopravě se až příliš řeší jen ta automobilová a zapomíná se, že všichni přece nejezdí jen auty. Čtenářská pozornost tomu odpovídá – obrovský zájem byl o zpravodajský text Marka Osoucha, který shrnul na konci roku [změny v železniční dopravě](https://ohlasy.info/clanky/2024/12/zmeny-v-doprave.html). Značnému zájmu se ale těšil i [text o okružní křižovatce u pošty](https://ohlasy.info/clanky/2024/07/kruhac-kebab.html), konkrétně o variantě vykoupit a zbourat prodejnu kebabu a plánovaný kruháč posunout.

Téma zdravotnictví rezonovalo celkově hodně, ale úplně nejčtenější článek z této oblasti napsal Hynek Skořepa [jako komentář](https://ohlasy.info/clanky/2024/01/venkovske-nemocnice.html), ve kterém formuloval argumenty, proč jsou důležité i menší regionální nemocnice, jako je třeba ta boskovická.

Popularizace architektury se Petru Ondráčkovi daří v Boskovicích dlouhodobě a na stránkách Ohlasů se mu letos podařila dokonce dvojnásobně – jeho texty o [Jurkovičově elektrárně](https://ohlasy.info/clanky/2024/02/jurkovicova-elektrarna.html) a [Janečkově vile](https://ohlasy.info/clanky/2024/12/janeckova-vila.html) přitáhly velikou pozornost.

### Žebříček

Žebříček nejčtenějších textů za rok 2024 vypadá tedy takto:

1. [Vzpomínka na Kucmocha](https://ohlasy.info/clanky/2024/01/kucmoch.html)
2. [Změny v dopravě](https://ohlasy.info/clanky/2024/12/zmeny-v-doprave.html)
3. [Nemocnice na periferiích](https://ohlasy.info/clanky/2024/01/venkovske-nemocnice.html)
4. [Janečkova vila](https://ohlasy.info/clanky/2024/12/janeckova-vila.html)
5. [Vzpomínka na Zdeňku Čejkovou](https://ohlasy.info/clanky/2024/04/odesla-zdenka-cejkova.html)
6. [Požár haly](https://ohlasy.info/clanky/2024/09/pozar-haly.html)
7. [Povodně](https://ohlasy.info/clanky/2024/09/povodne.html)
8. [Okružní křižovatka u pošty](https://ohlasy.info/clanky/2024/07/kruhac-kebab.html)
9. [Jurkovičova elektrárna](https://ohlasy.info/clanky/2024/02/jurkovicova-elektrarna.html)
10. [Vzpomínka na Vladimíra Jakubce](https://ohlasy.info/clanky/2024/10/odesel-vladimir-jakubec.html)

### Další silná témata

Když nakoukneme dále do statistik, objeví se i další silná témata. Na začátku roku to byla [Boskovická spojka](https://ohlasy.info/clanky/2024/01/spojka-brzy.html) a pak také obsáhlejší [zpráva o fungování kulturního a komunitního centra Prostor](https://ohlasy.info/clanky/2024/02/komentar-prostor.html).

Dál už se to hemží nemocnicí. [Jeden jednatel odešel](https://ohlasy.info/clanky/2024/01/kavka-rezignoval.html), [druhý přišel](https://ohlasy.info/clanky/2024/03/docasny-jednatel.html) a vzápětí [taky odešel](https://ohlasy.info/clanky/2024/09/jednatel-konci.html). [Jeden komentář](https://ohlasy.info/clanky/2024/03/slon-v-porcelanu.html), [druhý komentář](https://ohlasy.info/clanky/2024/05/nemocnice-komentar.html)… a aspoň ke konci roku jedna pozitivní zpráva – informace o [nových primářích](https://ohlasy.info/clanky/2024/11/habemus-primari.html). Chvíli to vypadalo, že se k odcházejícím jednatelům přidá i ředitel Kulturních zařízení [Ondřej Dostál](https://ohlasy.info/clanky/2024/01/dostal-konci.html), což vás rovněž velice zajímalo, ale svůj odchod nakonec přehodnotil a v Boskovicích zůstal.

Zájem byl také o [novou ředitelku mateřské školy a ředitele základní školy](https://ohlasy.info/clanky/2024/07/reditele.html), o [plány na rekonstrukci dešťové kanalizace](https://ohlasy.info/clanky/2024/08/kanalizace.html), která působí mnoha občanům nemalé problémy, a hned ve druhém gardu také o [výsledky zmíněných krajských voleb](https://ohlasy.info/clanky/2024/09/vysledky-voleb.html).

Z rozhovorů vás letos nejvíc zaujal ten [se starostkou Janou Syrovátkovou](https://ohlasy.info/clanky/2024/11/jana-syrovatkova-rozhovor.html) (Změna22) u příležitosti bilancování v polovině volebního období.

Zapomínat bychom neměli ani na fotky, proto tady připomenu dvě fotogalerie, které se rovněž dočkaly mimořádného zájmu. První byl [fotoreport Tomáše Znamenáčka z povodní](https://fotky.ohlasy.info/Velk%C3%A1-voda), druhý [z budovy bývalého štábu civilní obrany](https://fotky.ohlasy.info/%C5%A0t%C3%A1b-civiln%C3%AD-obrany) na ulici Svatopluka Čecha.

### Rok 2024 v Ohlasech

Připadá nám to pořád neuvěřitelné, ale tento rok byl pro Ohlasy jubilejním desátým rokem našeho fungování, kulaté narozeniny oslavíme na začátku února. Z provozního hlediska to byl především rok technického vylepšování – máme vyspravený web s výrazně uspořádanějším a přehlednějším [archivem](https://ohlasy.info/clanky/) a máme také [nový e-shop](https://ohlasy.info/obchod/)! V něm najdete bohužel už jen na fotografii i další věc, která si myslím letos mimořádně podařila – novou a velmi rychle beznadějně vyprodanou knihu [Příběhy z ghetta](https://ohlasy.info/obchod/pribehy/), která je výběrem stejnojmenného seriálu, který pro Ohlasy psala Helena Janíková. Za to vše patří dík především manželům Znamenáčkovým – Tomovi za práce na webu a Magdě za přípravu knihy.

Možná by se dalo říct, že Ohlasům se loni dařilo po obsahové stránce – rok 2023 byl nejúspěšnější co se čtenosti týče – a letos i díky podpoře z grantu Nadačního fondu nezávislé žurnalistiky po technické stránce. Teď bychom asi potřebovali, aby další rok byl nejúspěšnější finančně, protože v tomto ohledu musíme stále lepit díry v lodi, do které nám teče. Moc děkujeme všem, kdo nás podporují, a ty ostatní, kteří naši práci mají rádi a situace jim to umožňuje, prosíme, [aby podporu uvážili](https://www.darujme.cz/projekt/1202392).
