---
title: "Anketa: Opozice o rozpočtu"
cover-photo: https://i.ohlasy.info/i/ceb653f7.jpg
author: Tomáš Trumpeš
category: ankety
---

*Další díl opoziční ankety věnujeme jednomu tématu: návrhu rozpočtu města na rok 2025\. Návrh už schválila městská rada, Ohlasy ho [představily v podrobném rozboru](https://ohlasy.info) a nyní ho bude schvalovat zastupitelstvo. Svůj názor v anketě prezentují za koalici SPOLU Michaela Žejšková, za ČSSD Petr Malach a za SPD a Trikoloru Karel Trefný.*

{% photo src="https://i.ohlasy.info/i/ceb653f7.jpg" caption="Vánoční osvětlení na boskovickém náměstí" author="Město Boskovice" width=2048 height=1536 /%}

**Jak hodnotíte návrh rozpočtu na rok 2025? Jste ochotní ho podpořit? Chybí vám v rozpočtu něco nebo naopak přebývá? Jak hodnotíte základní parametry rozpočtu, přístup k investicím a jejich rozvržení?**

MICHAELA ŽEJŠKOVÁ (SPOLU): Navržený rozpočet má dle našeho názoru přijatelnou strukturu. Obsahuje poměrně dost kapitálových výdajů, nicméně postrádáme více investic do dopravní a vodohospodářské infrastruktury a například nějaké pokračování projektu bytů za nemocnicí. Přebývá nám tam naopak zbytná plynofikace Vratíkova. V běžných výdajích považujeme za poměrně vysoké výdaje na Městskou policii a jsou tam zbytné položky jako například Kultivační strategie města, kterou lze mít k dispozici bezúplatně a s ohledem na aktuální stav osvětlení náměstí lze její pořízení považovat za poněkud oxymorón. 

PETR MALACH (SOCDEM): Návrh rozpočtu je hodně investiční, ale jsou i  investiční akce, kde čekáme na dotaci. V rozpočtu nám chybí položka rekonstrukce kabelů veřejného osvětlení. Po mnoha stížnostech bychom uvítali aspoň první etapu opravy. Jsme rádi, že ve výhledu nechybí knihovna, trochu nám ale pokulhávají investice do osadních výborů a samozřejmě rekonstrukce jednoho či dvou dětských hřišť. Hodnocení a rozvržení investic musí udělat současná koalice a ukázat, co je jejich prioritou. Přece jen nejde stavět sportovní halu, opravovat zámecký park a dělat knihovnu a rekonstrukci budovy na ulici Svatopluka Čecha současně. Podpora rozpočtu bude záviset i na otázkách, které k němu máme v rámci zastupitelstva města.

KAREL TREFNÝ (SPD A TRIKOLORA): Rozpočet považuji čistě za záležitost současného vedení a jako opoziční zastupitel to nemohu jakkoliv ovlivnit. Takže mé případně připomínky jsou zcela zbytečné, zodpovědnost za rozpočet nese pouze současné vedení radnice.
