---
title: Město představilo plány na rekonstrukci Lidické ulice a okolí Zelené školy
cover-photo: https://i.ohlasy.info/i/82bfb661.jpg
author: Tomáš Trumpeš
category: zpravodajství
---

*Na prosincovém zastupitelstvu představilo vedení města [studii na úpravu okolí takzvané Zelené školy na náměstí 9\. května](https://data.ohlasy.info/2024/studie-zelena.pdf). A v souvislosti s tím také nové plány na rekonstrukci přilehlé Lidické ulice, protože oba záměry jsou provázané.*

{% photo src="https://i.ohlasy.info/i/82bfb661.jpg" caption="Plánovaná podoba prostranství kolem Zelené základní školy a ZUŠ" author="atelier tah" width=3000 height=2006 /%}

Starostka Jana Syrovátková (Změna22) nejprve vysvětlila, že vedení města přistoupilo k úpravě předchozí projektové dokumentace na rekonstrukci Lidické ulice. Město má novou studii a projektovou dokumentaci v realizační fázi a v příštím roce bude žádat o dotace ze Státního fondu dopravní infrastruktury na chodníky a na zálivy. Podobně tomu bylo u předchozího projektu, nové vedení města se ale rozhodlo dotace vzdát a projekt právě přepracovat do současné podoby.

Oproti předchozí variantě zůstává stejná šířka komunikace – tedy nikoliv plánovaných 6 metrů, ale dosavadních 7,25 metru. „Část v šířce jednoho a půl metru bude určena pro bezpečný pohyb cyklistů po cestě nahoru. Po cestě dolů předpokládáme, že pojedou rychle a není potřeba vlastní cyklopruh,“ popsala starostka Jana Syrovátková.

U odbočení na Čížovky dále přibyl pojezdný ostrůvek. Největší změna se týká křižovatky u základní umělecké školy. Tam vznikne téčková křižovatka Šmeberovy a Lidické, zároveň je do prostoru posunuta i autobusová zastávka. Podle starostky zde dojde k výraznému navýšení bezpečnosti.

### Okolí Zelené školy

Stávající silnice mezi základní uměleckou školou a základní školou Zelená bude tedy úplně zrušena. Doteď zde platil [často porušovaný zákaz vjezdu](https://ohlasy.info/clanky/2023/04/parkovani-zelena.html). Právě změny na Lidické ulici a především řešení křižovatky se Šemberovou podle starostky umožnily plánované úpravy veřejného prostoru okolo Zelené školy. Podobu křižovatky už schválila i dopravní policie. Dále se podařilo připojit prostor za základní uměleckou školou a bytovým domem novým sjezdem z Lidické ulice. 

Komplikované dopravní situace podle starostky vznikají každé ráno také na opačné straně budovy základní školy – tedy na příjezdu od městského úřadu nebo z ulice Na Vyhlídce. Nyní by zde mělo dojít k rozšíření prostoru pro obousměrnou dopravu, parkoviště K+R a odstavení zásobování.

### Pro žáky i veřejnost

„Celý prostor jsme chtěli především více zpřístupnit lidem a vytvořit skutečně aktivní prostor, a to nejen pro žáky základní školy, ale i pro veřejnost,“ uvedla Jana Syrovátková. Prioritou bylo podle starostky rovněž vytvořit lepší zázemí pro sportovní aktivity dětí, protože v tom má Zelená škola nyní horší podmínky než ostatní budovy základní školy.

Venkovní prostor je zčásti navržen jako polouzavřený a oplocený, aby zde mohla probíhat venkovní výuka a děti zde mohly trávit i volný čas. V odpoledních hodinách pak má být přístupný veřejnosti. Další část veřejného prostoru bude sloužit družině.
