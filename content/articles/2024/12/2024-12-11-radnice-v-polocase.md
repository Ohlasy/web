---
title: Radnice v poločase. Co se řešilo a udělalo?
cover-photo: https://i.ohlasy.info/i/8109da51.jpeg
author: Tomáš Trumpeš
category: zpravodajství
---

*Čím vším se vedení města zabývalo v prvních dvou letech svého mandátu, co rozhodlo, co dokončilo, co rozpracovalo – a co nechalo usnout? Jako další pokračování naší série Radnice v poločase nabízíme stručný přehled aktivit, o kterých jsme poslední dva roky psali.*

{% photo src="https://i.ohlasy.info/i/3171ee9a.jpg" caption="Prezentace nového generelu sportovního areálu Červená zahrada v zámeckém skleníku" author="Tomáš Znamenáček" width=6240 height=4160 /%}

### Hlavní plánované investice

**Generel Červené zahrady** – Boskovice za sebou mají první úspěšnou architektonickou soutěž. Vzešel z ní generel areálu Červená zahrada.

**Sportovní hala** – Město zastavilo předchozí projekt a rozběhlo nový proces přípravy stavby sportovní haly metodou Design & Build, která formou architektonické soutěže vybere rovnou autora návrhu i zhotovitele stavby.

**Knihovna** – Zde radnice rovněž odpískala předchozí projekt podle návrhu Zdeňka Fránka a na totéž místo – přestavbu bývalého ZZN – vyhlásila architektonickou soutěž.

**Křižovatka u pošty** – Nejasný je zatím další osud křižovatky u pošty; radnice ukončila předchozí záměr na vybudování kruhového objezdu a nyní zpracovává další varianty řešení. Ve hře byl i výkup budovy s prodejnou kebabu.

**Štáb na Svatopluka Čecha** – Boskovice získaly od státu budovu bývalého štábu civilní obrany. Je naplánovaná rekonstrukce, po které se sem přesune Středisko volného času a vzniknou zde dvě nové třídy mateřské školy.

**Rekonstrukce Lidické** – Byly zastaveny plány na rekonstrukci Lidické ulice, projekt se přepracovává i za cenu toho, že se nevyužila přidělená dotace ze Státního fondu dopravní infrastruktury.

**Park u skleníku** – Byla dokončena projektová příprava, nyní se čeká na výsledek žádosti o dotaci. 

**Skatepark** – Stavba skateparku v Doubravách je v přípravě, muselo kvůli ní dojít ke změně územního plánu. Stavět se má příští rok.

{% photo src="https://i.ohlasy.info/i/44b15d72.jpeg" caption="Jednatel boskovické nemocnice Radim Dembiňák končí" author="Tomáš Trumpeš" width=3000 height=2000 /%}

### Nemocnice

**Změny ve vedení nemocnice** – Z vedení nemocnice odešel jednatel Dan Štěpánský, poté ji krátce řídila starostka Jana Syrovátkové, pak se v rychlém sledu vystřídali dva jednatelé Miloslav Kavka a Radim Dembiňák a nyní ji řídí opět starostka a čeká se na výsledek výběrového řízení na nového jednatele.

**Personální situace** – Nejprve se řešila situace související s celostátními protesty lékařů, poté především chybějící primáři na dětském oddělení, kde musela být uzavřena lůžková část, a na interně. Obě místa se nakonec podařilo obsadit a nemocnice se tak od nového roku vrací k plnému provozu.

**Jednání s krajem o nemocnici** – Stále se řeší téma případného převodu nemocnice pod kraj. Proběhlo několik z obou stran spíše opatrných jednání bez jasných závěrů před krajskými volbami, nyní by měla jednání pokračovat. 

{% photo src="https://i.ohlasy.info/i/3ce19983.jpeg" caption="Veřejná debata o rozdělení základní školy v sokolovně" author="Tomáš Trumpeš" width=4032 height=3024 /%}

### Školství

**Plán rozdělení ZŠ** – Město schválilo a připravilo plán na rozdělení základní školy zpět na tři samostatné subjekty. Nyní se čeká, jestli záměr odsouhlasí ministerstvo školství.

**Nový ředitel ZŠ a ředitelka MŠ** – Byli vybráni nový ředitel základní školy a nová ředitelka mateřské školy, stali se jimi Martin Staněk a Renáta Klimešová.

{% photo src="https://i.ohlasy.info/i/75fb5a5f.jpg" caption="Nově otevřený druhý sál kina" author="KZMB" width=988 height=719 /%}

### Další investiční akce

**Druhý kinosál** – V kině Panorama byl vybudován druhý, malý sál pro cca 20 diváků.

**Intenzifikace ČOV** – Byla dokončena intenzifikace čistírny odpadních vod.

**Policejní služebna** – Dokončena byla i rekonstrukce a rozšíření služebny městské policie.

**Oprava Hybešovy ulice** – Byla dokončena oprava Hybešovy ulice.

**Střecha MŠ** – Proběhla oprava střechy na mateřské škole Komenského, nová střecha je zelená.

**Rekonstrukce infocentra** – Byla naplánována rekonstrukce informačního centra, ale nepodařilo se získat dotaci na její uskutečnění. Nyní se bude návrh přepracovávat.

**Cyklostezka do Svitávky** – Podařilo se zajistit všechny pozemky potřebné pro vybudování cyklostezky z Mladkova do Svitávky, nyní probíhá projektová příprava.

**Ulice Na Skalce** – Po úpravách projektu byla rekonstruována ulice Na Skalce.

**Plánování parkovacího domu** – Výstavba parkovacího domu zatím zůstala u záměru. Naposledy se hovořilo o parkovišti u budovy bývalé Jednoty, dnes Coopu na náměstí 9\. května.

**Most na Šmelcovně** – Byla dokončena oprava mostu na Šmelcovně.

**Tůně pod Kauflandem** – Vznikla nová idea na vybudování tůní namísto mokřadu u Mladkova. Projekt nyní čeká na dotaci.

**Dešťová kanalizace** – Po problémech s nedostatečným odtokem vody při velkých a nárazových deštích radnice oprášila projekt na zvýšení kapacit dešťové kanalizace.

**Světelný park na sokolovně** – Sokolovna, která slouží jako kulturní dům, získala nový světelný park.

**Výměna oken na ZUŠ** – Z nájmu předplaceného Jihomoravským krajem nechalo město vyměnit okna na budově základní umělecké školy od architekta Jindřicha Kumpošta; přednost dostala levnější, plastová varianta.

**Medicinální plyny** – V nemocnici byly dokončeny nové rozvody medicinálních plynů.

**Opravy bytů a kuchyně v MSSS** – Větší investice probíhají v Městské správě sociálních služeb, především opravy bytů na Havlíčkově ulici a rekonstrukce kuchyně.

**Nové sedačky v kině** – Ve velkém sále kina Panorama byly vyměněny sedačky za nové s držákem na pití.

**Nový povrch hřiště na Bílkově** – Pryžový povrch dostalo hřiště na sídlišti na Bílkově ulici.

**Silnice ke hřbitovu** – Byla opravena silnice ke hřbitovu od ulice Lipová, níže nebyla oprava možná kvůli plánované rekonstrukci sítí.

**Renovace sauny** – Byly zrenovovány prostory boskovické sauny.

**Rekonstrukce kotelny** – Proběhla rekonstrukce kotelny na Mánesově ulici, od záměru přebudovat ji na štěpku bylo upuštěno.

**Bazén v MŠ** – Bazén v budově mateřské školy Na Dolech zůstal zachován, vedení města nesouhlasilo s předchozí variantou zrušit ho a přebudovat na třídu; nebyl však zatím rekonstruován a nefunguje.

**Nádvoří na ZŠ Sušilova** – Bylo rekonstruováno nádvoří základní školy na Sušilově ulici.

**Příprava plynofikace Vratíkova** – Probíhá příprava plynofikace Vratíkova a v případě dostatečného zájmu občanů by mohla proběhnout už příští rok.

{% photo src="https://i.ohlasy.info/i/2b100fa5.jpg" caption="Vedení města snížilo frekvenci svozu odpadu z jednoho týdne na dva" author="Tomáš Znamenáček" width=4032 height=3024 /%}

### Finanční záležitosti

**Zřízení spořících účtů** – Vzhledem k hromadícím se penězům na účtech města přesunulo vedení města jejich část na spořící účty, kde se zhodnocují.

**Řešení energií** – Krátce po zvolení řešilo vedení města také energetickou krizi. Nakonec nedošlo na nejčernější scénáře, mezi které patřilo třeba omezení provozu zimního stadionu.

**Energetický balíček pro kulturu a volnočas** – Mimo jiné radnice schválila speciální finance pro kulturní a volnočasové spolky, aby zvýšení cen energií zvládly.

**Peníze pro kulturu** – Vedení města poměrně razantně navýšilo peníze pro kulturu. A to jak pro svou organizaci KZMB, tak pro nezřizovanou kulturu v příslušném dotačním titulu.

**Dotace pro trenéry** – Město spustilo nový dotační titul pro sportovní kluby na podporu trenérů dětí a mládeže.

**Poplatek za odpady a svoz** – Poplatek za odpady byl navýšen na tisíc korun ročně a svoz komunálního odpadu od rodinných domů už nebude probíhat každý týden, ale jednou za dva týdny.

{% photo src="https://i.ohlasy.info/i/1d07d36f.jpg" caption="Nový památník zemřelých a nenarozených dětí" author="Kamil Vočko Altrichter" width=7728 height=5152 /%}

### Veřejný prostor

**Městská architektka** – Byla částečně obnovena pozice městské architektky, ovšem v kombinaci s pozicí referentky investičního odboru.

**Parkování na náměstí** – Město zvýšilo cenu parkovného na náměstí a zrušilo první půlhodinu zdarma.

**Bytovky Na Chmelnici** – Město se snaží využít svých možností a ovlivnit podobu výstavby bytových domů Na Chmelnici soukromým developerem. Nyní se řeší přepracovaný projekt.

**Projekt Pruh** – Ve spolupráci s městem vznikla venkovní galerie Pruh nedaleko školky na Komenského ulici. Za projektem stál Spolek pro rozvoj architektury Boskovic.

**Výzdoba trafostanic** – Město nechalo výrazně pomalovat dvě trafostanice na sídlišti nedaleko mateřské školy Komenského.

**Sečení trávníků** – Byla přijata nová pravidla pro sečení trávníků ve městě, mají předcházet sečení v horkých dnech a seče celkově omezit. Debata kolem sečení ale stále pokračuje.

**Vykácení keřů na 17\. listopadu** – Na ulici 17\. listopadu byly keře nahrazeny květinovými záhony, keřové patro zmizelo také u Památníku osvobození u pošty.

**Památník u pošty** – Památník u pošty prochází postupnou obnovou, a to včetně sochy, která byla očištěna.

**Pietní místo pro zemřelé a nenarozené děti** – Ve spolupráci se Spolkem za rozvoj architektury Boskovic bylo vytvořeno pietní místo pro zemřelé a nenarozené děti na boskovickém hřbitově; vítězný návrh vzešel ze soutěže studentstva Akademie výtvarných umění.

**Zákazy stání na Sokolské a Lidické** – Byly zpřísněny podmínky pro parkování vozidel na ulicích Sokolská a Lidická.

**Boj s vizuálním smogem** – Radnice vyhlásila boj s vizuálním smogem, zatím se snaží ukončit reklamní billboardy a cedule na městských pozemcích.

**Vánoční osvětlení města** – Výrazně intenzivnější osvětlení náměstí, Hradní ulice a jezírka u skleníku pořídilo město o letošních Vánocích.

**Územní plán Milánovy** – Navzdory nesouhlasu občanů z lokality byl schválen územní plán, který umožňuje intenzivnější výstavbu na Milánovech. Nyní se řeší další možnosti, kterými by mohla radnice výstavbu regulovat.

**Veřejné osvětlení** – Probíhá postupná obměna veřejného osvětlení ve městě za úsporná svítidla.

{% photo src="https://i.ohlasy.info/i/14f3109f.jpg" caption="Vedení města obnovilo množnost diskutovat pod příspěvky na Facebooku" width=1280 height=1193 /%}

### Komunikace a participace

**Zapnutí diskuse na FB** – Brzy po volbách nové vedení města opět umožnilo občanům diskutovat pod příspěvky na facebookovém profilu města.

**Mediální reforma** – Nové vedení města se pustilo do změn ve fungování městských médií – zpravodaj má novou grafickou podobu, město začalo fungovat na Instagramu, vznikl mediální výbor při zastupitelstvu a nově koncipovaná redakční skupina. Na radnici přibyla vedle Jaroslava Parmy nová tisková mluvčí Martina Vašková.

**Z PaRo je BoskoVize** – Participativní rozpočet změnil název a už jako BoskoVize dostál i několika změn – především přešel pod platformu Munipolis.

**Plány na nový web** – Město připravuje nové webové stránky. První plány byly, že budou hotové možná ještě letos.

**Elektronické úřední desky** – Dvě nové elektronické úřední desky pořídilo město, každá z nich je před jednou budovou městského úřadu.

**Projekty PaRo** – V rámci participativního rozpočtu bylo vybudováno veřejné griloviště Pod Oborou, hřiště na takzvaných „Hradčanech“ a také dřevěný betlém pod vánoční strom na náměstí.

{% photo src="https://i.ohlasy.info/i/uw7wffg.jpg" caption="Počet boskovických zastupitelů a zastupitelek by se po letech mohl snížit na 21" author="Tomáš Trumpeš" width=4608 height=3072 /%}

### Politický systém

**Zřízení komisí** – Městská rada zřídila komise jakožto své poradní orgány, použila k tomu stejný klíč jako předchozí boskovické koalice – totiž politické nominace všech zastupitelských klubů.

**Distanční účast na radě** – Radní se nově mohou plnohodnotně a včetně hlasování účastnit jednání městské rady i online.

**Vstup do spolku Otevřená města** – Boskovice vstoupily do spolku Otevřená města, který pomáhá městům s digitalizací.

**Snížení počtu zastupitelů** – Vládnoucí koalice deklarovala záměr snížit počet boskovických zastupitelů od příštího volebního období na dvacet jedna, čímž by poklesl i počet radních, a to na sedm.

{% photo src="https://i.ohlasy.info/i/b80177bc.jpg" caption="Loď ve vnitrobloku ulic Komenského a Dr. Svěráka" author="Tomáš Trumpeš" width=4032 height=3024 /%}

### Další

**Odkup samoobsluh** – Dvě budovy bývalých samoobsluh – na Bělé a ve Vratíkově – město odkoupilo. Na Bělé se podařilo obchod obnovit, ve Vratíkově má v objektu vzniknout komunitní centrum s knihovnou.

**Územní plán v průmyslové zóně** – Zelenou dostala příprava změny územního plánu v průmyslové zóně, která umožní provozovat zde nejen výrobu, ale i prodejní místa.

**Loď na hřišti** – Na hřišti ve vnitrobloku bytového domu na roku ulic Komenského a Dr. Svěráka přibyl hrací prvek v podobě velké lodi.

**Plány na NZDM** – Vedení města oznámilo záměr vybudovat v Boskovicích ve spolupráci s krajem nízkoprahové zařízení pro děti a mládež.

**Pracovní skupina k bezdomovectví** – Vznikla pracovní skupina, která má řešit problematiku bezdomovectví, zatím ale nebyly představeny žádné výsledky její práce.

**Správa hřbitova** – Došlo ke změně správce boskovického hřbitova, od ledna jej bude spravovat letovická pohřební služba Holub.

**Ubytovna v Červené zahradě** – Město pronajalo ubytovnu v Červené zahradě Střední škole André Citroena, která zde zřídila internát.

**Biotejnery a koše na tříděný odpad** – Ve městě byly nově umístěny biotejnery a koše na tříděný odpad.

**Přidělování bytů** – Městská rada schválila nová pravidla pro přidělování městských bytů, která umožňují dát přednost kupříkladu lékařům přicházejícím do nemocnice.

**Neomezení pyrotechniky a hlučnosti** – Zastupitelstvem neprošel návrh na omezení pyrotechniky ani hlučných činností jako řezání dřeva v určitý čas.

**Nasvětlení přechodů pro chodce** – Díky dotacím se podařilo nasvítit přechod pro chodce na náměstí 9\. května, další v pořadí bude přechod u sokolovny.

**Radar pro policii a úsekové měření** – Městská policie dostala nový radar na měření rychlosti, na původně avizovaném úsekovém měření se ale zatím koalice neshodla.

**Zastávka u Lasáku** – U Lasákova mlýna bude vybudována nová zastávka autobusů.

**Nový Kaťák** – Skončila dosavadní restaurace v katolickém domě a má zde vzniknout restaurace modernějšího typu; ukázalo se však, že prostory jsou v horším stavu, než se předpokládalo, prochází proto rekonstrukcí a otevření restaurace se zdrželo.

**Přebírání galerie** – Galerie Otakara Kubína přešla od rodiny Bařinkových na Kulturní zařízení města Boskovice, prostory se upravují a plánuje se první výstava Toy\_Box.

**Ceny za kulturu** – Byly uděleny a předány Ceny za kulturu.