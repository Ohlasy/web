---
title: Vlaková pokladna v Boskovicích končí. Kde a jak nově koupíte jízdenky na cesty vlakem a co vše se mění?
cover-photo: https://i.ohlasy.info/i/94e1b69d.jpeg
author: Marek Osouch
category: zpravodajství
tags: doprava
---

*V neděli 15\. prosince začíná platit nový jízdní řád a s ním i nová pravidla na železnici, která se dotknou i Boskovic. Autobusová doprava zůstane beze změn.*

{% photo src="https://i.ohlasy.info/i/94e1b69d.jpeg" author="Tomáš Trumpeš" width=4032 height=3024 /%}

**Co konkrétně se mění?**

Od neděle 15\. prosince už nebude v provozu pokladna Českých drah (ČD) na vlakovém nádraží v Boskovicích. Pro zakoupení jízdenky nově poslouží nový jízdenkový automat před nástupištěm. Cestující si na dotykové obrazovce vyhledá cílovou stanici, zadá slevy, počty pasažérů a uhradí vypočtenou sumu. Platit se ale dá pouze pomocí platební karty. Jak je také na obrazovce automatu zmíněno, jízdenka se netiskne, je pouze elektronická, tedy spárovaná s platební kartou. Průvodčí či revizor jízdenku zkontroluje tím, že cestující přiloží kartu k jeho čtečce. Nadále také bude možné využívat mobilní aplikaci pro nákup jízdenek s názvem [Poseidon](https://www.idsjmk.cz/a/poseidon.html) – a samozřejmě také aplikaci [Můj vlak](https://www.cd.cz/mujvlak) či [web ČD](https://www.cd.cz).

**Nechci platit kartou, nemám ji. Ani děti ji nemají. Co v takovém případě dělat?**

Krajský koordinátor veřejné dopravy, společnost Kordis, nabízí takzvanou Dopravní peněženku, což je plastová kartička, čip či klíčenka, která může sloužit jako alternativa k platební kartě. Nahrají se na ni peníze a následně platí.

**Nechci nikam nahrávat peníze, nemám chytrý telefon, platím jen v hotovosti, chci papírový lístek. Budu si ho moct koupit?**

Ano, samozřejmě. Cestující si jej zakoupí v trafikách, kde se lístky prodávají, popřípadě na autobusovém nádraží v Boskovicích, kde funguje takzvané kontaktní centrum Integrovaného dopravního systému Jihomoravského kraje (IDS JMK), lidově řečeno krajská pokladna jízdenek. Papírový lístek je ale dražší než elektronický a je nutné jej označit. K tomu slouží stejný jízdenkový automat na nádraží jako pro platbu kartou. Papírový lístek za hotovost prodá i průvodčí ve vlaku, ale pouze s přirážkou 50 korun. Aby si lidé na nový systém zvykli, až do konce ledna 2025 se při koupi lístku u průvodčího přirážky bát nemusí.

**A co senioři, kteří moderní technologie neovládají?**

Cestujících nad 70 let se platba s touto přirážkou netýká ani po skončení pilotního období. Ti si koupí lístek u průvodčího kdykoliv bez přirážky.

**Spěchám na vlak, automat na zastávce nefunguje, nechci ale platit přirážku. Co mám dělat?**

Existuje ještě možnost si koupit lístek i v automatu ve vlaku, pokud tam bude. Kdyby tam nebyl nebo také nefungoval, cestující může vše vyřešit s průvodčím a přirážku nezaplatí. Průvodčí si může chybu nebo závadu ověřit přes dispečink, který všechny automaty sleduje online.

**Slyšel jsem, že už ale ve vlaku nebudou průvodčí. Jak to tedy je?**

Je to tak, že vlakový personál v převážné většině regionálních vlaků nebudou dělat pracovníci ČD. Společnost Kordis přijala vlastní zaměstnance, kteří budou z pohledu cestujících fungovat velmi podobně. Nadále budou tito krajští průvodčí kontrolovat a prodávat lístky, budou cestujícím k dispozici, když budou potřebovat poradit, a také je informovat při mimořádných událostech, když se něco stane na kolejích nebo při poruše vlaku. Je však pravdou, že krajských průvodčích nebude tolik a obslouží asi jen 70 procent spojů.

**Co dělat, když ve vlaku nikdo nebude?**

Holt pojedete zdarma :-) Je to podobné, jako když člověk jede například bez lístku v MHD v Brně a nevyhmátne jej revizor. Tam by ale v opačném případě rovnou platil pokutu, zatímco ve vlaku by mohl říct, že si jen chtěl koupit lístek. Nikde ale není řečeno, v jakých spojích průvodčí budou a kde naopak nebudou.

**Nebudou se cestující bez průvodčích cítit méně bezpečně?**

Jihomoravský kraj objednal do vlaků bezpečnostní agenturu, jejíž pracovníci budou jezdit ve vytipovaných vlacích, hlavně večerních či jinak rizikových. Prostory jsou také monitorovány kamerami, které vidí strojvedoucí.

**Proč se vůbec zrušila pokladna na vlakovém nádraží v Boskovicích?**

Jihomoravský kraj už po Českých drahách nechce, aby prodávaly jeho krajské lístky, za což jim doposud musel platit provoz pokladen. Jízdenky si chce prodávat sám ve svých kontaktních centrech, které už stejně provozuje.  Hejtmanství tímto krokem ušetří peníze, celkové změny v průvodčích a odbavení cestujících mají přinést úsporu přes 200 milionů korun ročně.

**Co když chci papírový lístek do místa mimo Jihomoravský kraj, třeba do Svitav nebo do Prahy?**

To už je komplikace, protože nikde v Boskovicích papírový lístek až do Prahy skutečně nekoupíte. Kontaktní centra IDS JMK prodají jen krajské lístky. Jízdenku až do Prahy bylo dosud možné koupit na pokladně ČD na nádraží. Nově si jej lidé koupí až u průvodčího při přestupu na rychlík ve vlaku, případně při nástupu do rychlíku ve Skalici nad Svitavou či Letovicích. Pokladny v režii ČD budou po 15\. prosinci v celém Jihomoravském kraji už jen v Brně, Blansku, Břeclavi, Vyškově a Hodoníně. Podle vyjádření společnosti Kordis byly nicméně prodeje papírových jízdenek na dálkové trasy na pokladnách mizivé a většina lidí si je pořizovala přes internet. Součástí elektronické jízdenky ČD na rychlík je totiž i místenka zdarma.

**A v rychlíku budou průvodčí?**

Ano, rychlíků a expresů se výše uvedené změny nijak netýkají. Tyto vlaky totiž neřeší Jihomoravský kraj a jeho společnost Kordis, ale ministerstvo dopravy.

**Slyšel jsem, že už nepůjde koupit jeden lístek ČD na kombinovanou cestu osobním vlakem a rychlíkem, že si musím koupit jízdenky zvlášť. Na osobní vlak lístek IDS, na rychlík lístek ČD. Jak to bude?**

Původní úvahy byly skutečně takové, že to nebude možné. Jde o případy, kdy cestující jede mimo území Jihomoravského kraje, například z Boskovic do Prahy. Nejdříve jede motoráčkem do Skalice, kde přesedá na rychlík. Web Českých drah původně neumožňoval nakoupit jednu jízdenku ČD na celou trasu, přestože oba vlaky provozuje. Jihomoravský kraj totiž uvažoval, že v motoráčku stejně jako ve všech osobních vlacích bude uznávat pouze krajské lístky, nikoli jízdenky dopravce. Chtěl mít veškeré tržby za jízdné v regionálních spojích pouze ve své režii. Argumentoval i tím, že většina Jihomoravanů už si dnes jen s jízdenkou Českých drah na cesty mimo region nevystačí, protože například musí jet část cesty autobusem nebo vlakem jiného dopravce – například mezi Brnem a Ostravou jsou nasazené výhradně soupravy soukromého dopravce RegioJet. Nakonec ale tato výhoda zůstává, takže pokud cestující jede pouze vlaky pod taktovkou Českých drah, vystačí si s jednou jízdenkou.
