---
title: Místostarosta Lukáš Holík přebírá dohled nad městskými Službami
cover-photo: https://i.ohlasy.info/i/eswiguy.jpg
author: Tomáš Trumpeš
category: zpravodajství
---

*Ke změně kompetencí přistoupilo vedení Boskovic – místostarostka Lukáš Holík (Naše Boskovice) bude nově politicky dohlížet na městskou firmu Služby. Chce zlepšit její hospodaření a zvažuje se i rozšíření její působnosti o péči o zeleň. Starostka Jana Syrovátková (Změna22) bude nově pečovat o vztahy s podnikateli.*

{% photo src="https://i.ohlasy.info/i/eswiguy.jpg" caption="Od roku 2021 Služby provozují mimo jiné i systém centrálního zásobování teplem s několika kotelnami po celém městě" author="Tomáš Znamenáček" width=4340 height=2893 /%}

Úpravu kompetencí musí ještě schválit zastupitelstvo, ale v koalici došlo k dohodě, že proběhne tato výměna resortů, přičemž významný je především přesun Služeb do gesce místostarosty Lukáše Holíka.

„Takto jsme se domluvili, paní starostka bude mít na starosti podnikatele a já Služby. Ve Službách se chystá řada nových věcí,“ uvedl Lukáš Holík s tím, že novinky se mají týkat provozu veřejného osvětlení a také je ve hře péče o zeleň. „Je to záměr, který budeme řešit, a do toho je potřeba se věnovat i jiným střediskům, která jsou ve finančním propadu,“ vyjádřil se místostarosta.

{% datawrapper_chart id="V5uvZ" /%}

### Hospodaření Služeb a investice

Podle Lukáše Holíka je potřeba pokusit se zlepšit hospodářský výsledek Služeb a snížit propad, který některé oblasti práce Služeb vykazují. Městská rada se na posledním jednání seznámila s výsledky hospodaření za loňský rok – celkový zisk společnosti činil 3,8 milionu korun, přičem rozpočet byl původně plánovaný s výhledem na zisk přibližně 630 tisíc korun. Rozdíl proti plánu tedy činí takřka 3,2 milionu do plusu. 

„Na první pohled to vypadá velice krásně, ale realita je taková, že kdyby město nedávalo provozní příspěvek 12 milionů korun, znamenalo by to, že Služby jsou 8 milionů v mínusu,“ vysvětlil místostarosta Lukáš Holík. Proto je podle něj potřeba se na hospodaření Služeb podrobněji podívat a pokusit se propad snížit. „Je samozřejmě jasné, že některé provozy jako zimní stadion nebo městské lázně budou stále ve ztrátě, ale jde o to, aby ta ztráta byla co nejnižší,“ řekl místostarosta. Proto se podle něj město snaží o opatření, která by kupříkladu zimnímu stadionu pomohla – třeba dopolední bruslení pro školy a celkově lepší využití v dopoledních hodinách.

Ve Službách také pokračují investice – hotové je propojení kabelem mezi kotelnou, základní školou na Slovákově ulici, mateřskou školou na Komenského ulici včetně připojení rozvaděče na veřejné osvětlení. „To, co si vyrobíme, budeme spotřebovávat ve vlastním provozu,“ popsal Lukáš Holík s tím, že návratnost investice je v blízké době. 

Dále by radnice chtěla, aby v Boskovicích vznikla první nabíjecí stanice pro elektroauta, která by byla právě u kotelny na Komenského ulici. Pokud by byl větší zájem, další místo je vytipováno v blízkosti městských lázní. 

Zásadní věcí je plánovaná rekonstrukce kotelny K404, u které se v minulosti plánovalo přebudování na štěpku. Podle Lukáše Holík už se dnes taková investice v řádu desetimilionů nejeví jako výhodná, protože cena plynu poklesla a stále klesá, plus by zde byly problémy s navážením štěpky a pohybem nákladních aut, nutný by byl také výkup pozemků. „Řekli jsme si, že nám to v tuto chvíli vzhledem k cenám plynu nedává smysl a budeme kotelnu rekonstruovat jako plynovou,“ uvedl Lukáš Holík.

### Péče o zeleň

Vedení města plánuje, že by již nezadávalo péči o městskou zeleň externí firmě, jak je tomu dnes, ale tato práce by kompletně přešla pod Služby. „Uvidíme, jestli to bude provozně a technicky možné. Je zapotřebí nejprve konsolidovat všechny věci, které nyní Služby mají, a ne začít bláznit s tím, že uděláme hned a všechno, aby pak nefungovalo nic,“ řekl Lukáš Holík s tím, že chce dělat postupné kroky a během letošního roku záměr připravit. „Aby se nám pak nestalo, že řekneme, že chceme posekat trávu, a pan jednatel nám řekne: Nemáme lidi, protože jsme je nesehnali,“ popsal místostarosta.  

S péčí o zeleň by podle něj byla nutně spojena také řada investičních akcí, zejména nákup potřebného vybavení. Posun očekává v řádu měsíců, aby Služby mohly péči o zeleň zajišťovat od příští jarní sezóny. 

Se záměrem souhlasí i starostka Jana Syrovátková. „To, že se o zeleň starají technické služby města – ať už se ta organizace jmenuje jakkoliv – je model, který je osvědčený ve velké řadě měst, která jsem objížděla a komunikovala se starosty,“ uvedla starostka s tím, že se jedná o pružný model a věří, že toto by byla i cesta pro Boskovice, a proto se vedení města nechává těmito městy inspirovat.