---
title: Kulturní výběr na duben s bratry Oujeskými
cover-photo: https://i.ohlasy.info/i/f6b74afd.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si pozvali Marka a Ladislava Oujeské [ze sýpky](https://ohlasy.info/clanky/2023/04/sypka.html), kde sídlí Knihařství a písařství Oujeských a kromě toho se z ní stalo další boskovické kulturní centrum. Součástí podcastu jsou i pozvánky na vybrané dubnové akce, ty si zde můžete také přečíst.*

{% podcast_player file="2024/podcast/oujesti.mp3" /%}

### Koncerty ve skleníku

Celou sérii koncertních večerů různých žánrů připravila na duben Kulturní zařízení města Boskovice v zámeckém skleníku. Nejprve to bude ve středu 10. dubna písničkářský večer Open Mic, jehož hostem budou Jan Žamboch a Sára Nová. V pátek 19. dubna se koná koncert rockové kapely November 2nd čerstvě ověnčené cenou Anděl, spolu s ní zahraje uskupení Dazed and Confused. Už další den 20. dubna potěší příznivce country ve skleníku Poutníci. A ve čtvrtek 25. dubna pokračuje cyklus Jazz & Blues vystoupením uskupení Alf Carlsson/Jiří Kotača Quartet, což je společný projekt švédského kytaristy a českého trumpetisty. V hudbě kvarteta se mísí vlivy lyrické skandinávské hudby a moderního jazzu se špetkou moravského a slovenského folkloru.

### Koncerty v Prostoru

Prostor si na duben taky připravil sérii koncertů. A zazní jazz, punk i pop. Kdo potřebuje k životu punk, toho jistě potěší první punk'n'groundový večírek v pátek 5. dubna. Zahraje na něm brněnská kapela Zeměžluč, punková kapela Kudla v zádech a Idiot Crusoe, legendární undergroundová kapela z Brna. 13. dubna se Prostorem už tradičně rozkmitají Amplitudy, tentokrát pod rukama umělce Ankiho, což je rapper, jehož hudba a texty se dotýkají například motivů hledání vlastní identity nebo života na perferii a v chudobě. Druhým uměleckým uskupením bude kapela Dukla – jejím charakteristickým zvukem je kytarový pop a výrazné melodie. A zveme také na pravidelný čtvrteční Jazz jam 18. dubna – pozvání tentokrát přijal bubeník, perkusista a experimentátor Ladislav Šiška!

### Divadla

Velmi pestrý a bohatý program nabízí boskovický divadelní duben. Nejprve je to ve čtvrtek 11. dubna od 18 hodin v Prostoru nová inscenace gymnaziálního Poetického divadla, které pod vedením režisérky Věry Prosové tentokrát zpracovalo verše Jana Těsnohlídka. Taktéž v Prostoru hrají v sobotu 20. dubna Lísky své improvizační longformy. KZMB připravila na neděli 14. dubna od 15 hodin divadlo pro děti O Koblížkovi v zámeckém skleníku, poté na středu 17. dubna od 19 hodin v sokolovně představení divadla Ungelt Stůl pro dva a na pátek 26. dubna od 19 hodin ve skleníku představení FutuRum kunštátského divadla LMD neboli Lehká mozková dysfunkce.

### Divadlo v kině

Úspěšným počinem je divadlo v kině! Přímé přenosy divadelních inscenací promítané na plátně budou v dubnu dva – 7. dubna Elegance molekuly a 23. dubna Odcházení. Elegance molekuly je divadelní hra Petra Zelenky o geniálním chemikovi Antonínu Holém nastudovaná souborem Dejvického divadla. Divadelní hru Václava Havla Odcházení nastudovalo Národní divadlo moravskoslezské a v hlavní roli se objeví Jan Fišar, který za tuto roli obdržel nominaci na Cenu Thálie. Oba přenosy začnou v 19 hodin.

### Filmový klub

Navázat můžeme zajímavými projekcemi v kině. Filmový klub promítá v pondělí 15. dubna od 19 hodin dokumentární film Hranice Evropy, jehož základem je fascinující reportérská práce novinářky Saši Uhlové, která testuje na vlastním těle, jaké to je být levnou pracovní silou v západní Evropě. Od středy 10. do neděle 14. dubna budou v malém sále kina probíhat také 31. Dny evropského filmu.

### BozaCon

Od pátku 12. dubna do soboty 13. dubna bude probíhat BozaCon – festival sci-fi, fantasy, komiksů, gamingu, deskových her a filmů. BozaConu jsme věnovali [celý speciální díl podcastu](https://ohlasy.info/clanky/2024/03/kulturni-special.html), do kterého jsme si pozvali hlavní pořadatele Tomáše Liznu a Tomáše Marvana. Mluvili jak o programu, tak hostech, kteří přijali pozvání na letošní, již třetí ročník, takže doporučuji si podcast pustit. Už 6. dubna se ale můžete na BozaCon naladit v Prostoru – a to výstavou ilustrátora Petra Nováka znamého pod uměleckým jménem TICHO762. 

### Výstavy v muzeu

V boskovickém muzeu dobíhá ještě do 14. dubna výstava o dějinách četnictva nazvaná Jménem zákona, stůj! Kromě toho pokračuje filatelistická výstava Zoubkovaný svět. V židovském obecním domě můžete navštívit výstavu Detailem, která prezentuje umělecké šperky Adély Kodoňové a Marie Rypan. 

### Akce na sýpce

Poslední pozvánka bude do sýpky. V dubnu v ní proběhnou čtyři kulturní akce – v neděli 7. dubna to bude loutkové představení pro děti Komedianti na káře, v pátek 12. dubna přijede známý kytarový virtuos Štěpán Rak, ve čtvrtek 18. dubna zde budou koncertovat učitelé boskovické ZUŠ a v pátek 26. dubna zahraje kapela ALIVE.