---
title: Kulturní výběr na květen s Janou a Ondřejem Tajovskými
cover-photo: https://i.ohlasy.info/i/0939343e.jpg
author: Tomáš Trumpeš
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si pozvali režisérku Janu Tajovskou Krajčovičovou společně s jejím manželem, dirigentem Ondřejem Tajovským. Ona režijně připravila scénické provedení kantáty Svatební košile Antonína Dvořáka, on řídí hudební nastudování. Součástí podcastu jsou i pozvánky na vybrané dubnové akce, ty si zde můžete také přečíst.*

{% spotify_episode id="1dolY4fjpIfDFLSPeKrVyw" /%}

### Májová Melomania!

Hudební publicista a organizátor Jan Hocek rozšiřuje svůj podzimní festival Melomania i na další koncerty v průběhu roku. V květnu budou v Prostoru hned dva – ve středu 1. května to bude od 20.00 multijazzová úderka E Converso a v pátek 10. května od 19.00 duo Ranjevš & Óbasz, které doprovodí audio-vizuální experimentátor Tomáš Hrbek.

### Jezgrlz: A vy si dáte?

V pátek 3. května a v sobotu 4. května ve 20 hodin budete mít možnost zhlédnout v Prostoru autorské představení divadelního souboru Jezgrlz. Jezgrlz je soubor pěti studentek Katedry autorské tvorby a pedagogiky DAMU, *A vy si dáte?* je participační performance tematizující dění ve veřejném prostoru kavárny z pohledu zaměstnanců i hostů. Vstát, přijít, obléknout, zavázat, připravit, otevřít, usmívat se. S čím přichází do podniku zákazník a s čím zaměstnanec? Co očekáváme od servisu v kavárně? Co očekáváme od zákazníků? Doporučujeme si zakoupit vstupenky předem, odkaz najdete třeba na FB události.

### Duo Adamus–Marešová

*Legrace s klasikou* je možná trochu nečekaný název koncertu, který pořádají KZMB ve čtvrtek 9. května od 19.00 na boskovickém zámku. Vystoupí duo Adamus–Marešová, tedy hráč na hoboj a lesní roh Jan Adamus a varhanice Jiřina Marešová.

### Zvuky a barvy židovské čtvrti

V sobotu 11. května odpoledne chystá iniciativa Zelená peřina již tradičně v proluce na Bílkově minifestival Zvuky a barvy židovské čtvrti. Můžete se opět těšit na přednášku botaničky o rostlinách a živočiších, kteří se v proluce vyskytují, na dětské tvořivé dílny, vernisáž, hudební a divadelní vystoupení, komentovanou prohlídku židovské čtvrti a také ochutnávku židovských jídel. 

### Živé slovo – Daniel Bartoň

Ve čtvrtek 16. května v 19.00 přijede do Prostoru v rámci cyklu Živé slovo diskutovat Daniel Bartoň, nositel ocenění Genderman roku 2023 v kategorii veřejná osobnost. Profesí právník a pedagog na Evangelické teologické fakultě byl oceněn za „vnášení racionálního, odborného a o praxi opřeného pohledu do diskuze o sexuálně podmíněném násilí", a právě o těchto tématech se budeme bavit.

### 5\. Boskovické zpěvobraní

Pokud půjdete 18. května kolem sokolovny, běžte nakouknout dovnitř. Během celého odpoledne bude v budově probíhat nesoutěžní přehlídka pěveckých sborů. Mezi nimi bude i boskovická Nota, Janáček a Bozky. Vstupenky si můžete zakoupit buď se slevou v předprodeji, nebo klidně až na místě.

### Prespolan

Sýpka zve tentokrát na posezení s cimbálovou muzikou Prespolan primáše Antonína Bukovského. Koná se v sobotu 18. května od 19.30.

### Open Mic vol. 49 – večer písničkářů

Ve středu 22. května v 19 hodin proběhne v zámeckém skleníku další Open Mic, večer písničkářů. Zahraje akordeonistka Klára Veselá a kytarista Luciano Mayaci, dále boskovická folková kapela Melda a spol., kterou tvoří dvojice Petr Meluzín a Milan Novotný, a kapela THE(y) WANTED z Černé Hory.  

### ArchiTalk #05 – Roman Čerbák

Letošní první díl seriálu ArchiTalk v Prostoru zahájí Petr Ondráček ve čtvrtek 23. května v 19.00 rozhovorem s Romanem Čerbákem – brněnským architektem a památkářem, který má mimo jiné na starosti boskovickou památkovou zónu. Diskutovat se bude třeba o stavění v historickém prostředí, potřebě dobrého urbanismu pro rozvoj měst, veřejném prostoru a možná i o kruháči u pošty.

### Symfonický orchestr města Boskovice: Rapsodie přes oceán

Ve čtvrtek 23. května si můžete přijít do sokolovny poslechnout Symfonický orchestr města Boskovice. K orchestru se výjimečně připojí klavírista Jiří Hrubý, který zahraje třeba Bugatti Step od Jaroslava Ježka nebo Maple Leaf Rag Scotta Joplina. A co bude vrcholem večera? Určitě Rhapsody in Blue od George Gershwina, jedna z nejznámějších skladeb 20. století pro klavír a orchestr. Tento rok slaví sté narozeniny, tak je přijďte oslavit. Vstupenky je možné koupit už teď v předprodeji. 

### Divadlo D21: Franz Kafka – Amerika, Odpoledne v židovském ghettu V, Boskovická muzejní noc

Do jedné velké události můžeme sloučit tři další akce. V pátek 24. května od 19.00 zahraje v Prostoru pražské divadlo D21 svou adaptaci románu Amerika Franze Kafky, od jehož úmrtí letos uplyne sto let. Inscenaci režíroval absolvent boskovického gymnázia Ondřej Štefaňák. Představení se koná jako součást pátého ročníku Odpoledne v židovském ghettu – to následuje druhý den, v sobotu 25. května převážně v synagoze a na programu je loutkové divadlo, přednáška o rodině Löw-Beer, autorské čtení Ireny Douskové, klezmerový koncert a projekce filmu Démanty noci. To všechno se navíc děje v rámci muzejní noci, která bude v Muzeu regionu Boskovicka probíhat právě v sobotu 25. května.

### Fredy & Krasty + Vepřové Komety

A pokud byste se 24. května cítili spíš na něco živějšího, můžete si zajít do zámeckého skleníku na dvojkoncert. Fredy & Krasty jsou streefunkové trio s humornými texty a Vepřové Komety jsou pražská funková formace, z jejichž hudby a textů srší charakteristická surrealistická poetika a klukovská radost. Koncert začne ve 20 hodin.

### Divadlo kjógen

V úterý 28. května se od 19.00 představí dle počasí před skleníkem nebo ve skleníku vynikající divadlo Kjógen, které se už dlouhá léta zabývá japonskou komickou divadelní formou – jedná se o jednoduchou, kultivovanou grotesku, která osobitým způsobem pranýřuje lidské nedostatky. 

### vážně? Miroslav Beinhauer

Druhý ročník cyklu klasické hudby s názvem vážně? zahájí 30. května klavírista Miroslav Beinhauer, vyhledávaný a oceňovaný interpret soudobé hudby, který proslul zejména svou interpretací mikrotonální hudby Aloise Háby. Na koncertě v evangelickém kostele v Boskovicích zazní skladby slovenského skladatele Adriána Demoče, komponované v letech 2018–2023.

### Sekec, sypec, mazec

V pátek 31. května se v Prostoru koná první Sekec, sypec, mazec – koncert, na kterém vystoupí čtveřice lokálních metalových kapel – Žampach, High Purity, Blastera a Difrent.

### Filmový klub

Předposlední pozvánka míří do boskovického kina. Květnový filmový klub nabízí tyto filmy: v sobotu 4. května ve 20 hodin se bude promítat Sloní muž, o den později, v neděli 5. května tentokrát o půl osmé nový snímek Wima Wenderse Dokonalé dny. Ve čtvrtek 9. května v 19 hodin mají dramaturgové nachystaný film Starý dub tematizující konflikt mezi konzervativním životem zastrčené vesnice kdesi na severovýchodě Anglie a syrskými uprchlíky, kteří zde hledají naději na lepší život. Po projekci proběhne ještě debata se scenáristou filmu Paulem Lavertym. Posledním filmem je *Pardon, nezastihli jsme vás*, v úterý 21. května v 19 hodin v malém sále.

### Svatební košile

V sobotu 4. a v neděli 5. května se v sokolovně odehraje představení Svatební košile – v sobotu v 16.00 a v neděli v 15.00 a v 19.00. Jedná se o scénické provedení kantáty Antonína Dvořáka, které režijně připravila Jana Tajovská Krajčovičová a soubor Vernum 2013 Ensemble.