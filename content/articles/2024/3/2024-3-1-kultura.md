---
title: Kulturní výběr na březen s DJs Ammou a Scornem
cover-photo: https://i.ohlasy.info/i/a6c37d98.jpg
author: Tomáš Trumpeš
category: podcast
---

_V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si pozvali DJ Ammu a DJ Scorna, kteří budou ke konci března organizovat akci Lokal Session. Kromě toho jsme se ale bavili také o boskovické dýdžejské scéně nebo o tom, co dělá dobrého DJ dobrým DJem. Součástí podcastu jsou i pozvánky na vybrané březnové akce, ty si zde můžete také přečíst._

{% spotify_episode id="7ItTeV1ZZ5Ji0CxajASQIi" /%}

### Amplitudy

Třináctý večer oblíbených Amplitud, které do Boskovic přinášejí to nejlepší z domácí alternativní scény, tentokrát spadá na sobotu, a to 2. března od osmi hodin. Zahrají Nachttante, kdysi duo, které se rozrostlo do čtyřčlenné hudební skupiny, jejíž zvuk se pohybuje mezi dark-jazzem, sludgem a post-rockem. Sludge je typicky pomalá a těžká hudba charakterizovaná hutnými kytarovými riffy, zkresleným zvukem, hlubokými vokály a temnou atmosférou. Druhá kapela Thistle se více inspiruje minimalismem a ráda kombinuje akustické nástroje se syntezátory a terénními zvuky. Přijďte si je poslechnout do Prostoru.

### Jazz & Blues: Leaving Spirit (D), Brave Rival (UK)

Dva koncerty z cyklu Jazz & Blues připravila na březen Kulturní zařízení města Boskovice, a to s evropským rozmachem. Nejprve to bude ve středu 6. března německá kapela Leaving Spirit a pak ve středu 20. britští Brave Rival.

### Koncerty na Sýpce: Pavel Čadek – písničkář s cellem, Hovaduo a The(y) Wanted, Touhou po jaru

Pak tu máme hudební program na Sýpce. V pátek 8. března v 19 hodin přijede zahrát písničkář Pavel Čadek, který hraje na violoncello a pro svoji tvorbu si vymyslel název cellofolk, což je něco mezi Nohavicou a Apocalypticou. V sobotu 16. března v 19 hodin zahrají více do country, folku a blues laděné kapely HovaDuo a The(y) Wanted a hudební březen v Sýpce zakončí v pátek 22. koncert houslisty Michala Ševčíka a klavíristky Kristýny Znamenáčkové nazvaný Touhou po jaru. Pokud přijdete, uslyšíte tvorbu Johannese Brahmse, Josefa Suka a Maurice Ravela. Koncert začíná v 19 hodin.

### Koncert naslepo

Důvěru v dramaturgický a organizační tým KZMB můžou milovníci muziky naplno projevit v pátek 8. března, kdy se koná v zámeckém skleníku takzvaný Koncert naslepo. Utajená kapela bude hrát od 20 hodin, pořadatelé pouze napovídají její styl těmito slovy: „Od vrstevnatých vokálních harmonií přes grungeovou syrovost a bluesovou melancholii až po lehký otisk taneční a elektronické hudby v rytmice.“

### Shadow Quartet

Ve středu 13. března v 19 hodin bude pokračovat cyklus Krásná hudba. Tentokrát přijede Shadow Quartet, což je uskupení violoncellisty, houslisty, akordeonisty a basisty. Na playlistu je široké spektrum od klasické hudby přes filmové dojáky po instrumentální verzi současné populární hudby. A já jsem při přípravě zjistila, že dva členové pocházejí ze stejné obce jako já a jsou synové někdejšího ředitele tamní ZUŠky.

### Kytice / výstava prací studentů SPgŠ

V Prostoru bude ve čtvrtek 14. března zahájena výstava prací studentů Střední pedagogické školy Boskovice, kteří pracují pod vedením výtvarnice a pedagožky Dany Hrubé. Obrazy vznikly na základě vizuálního zážitku z filmového zpracování Kytice režiséra F. A. Brabce. Po vernisáži v 17.00 následuje v 17.30 divadelní představení Nejraději bych ho zabila, o kterém jsme podrobněji mluvili v [minulém díle kulturního podcastu](https://ohlasy.info/clanky/2024/02/kultura.html).

### Divadlo Kolárka: Bylo Nebude

V sobotu 16. března v Prostoru zahraje Divadlo Kolárka představení Nebylo nebude – no past – no future. Půjde o komedii, jejíž hlavním motivem je kladení si otázek, co je, bylo nebo bude v životě opravdu důležité. Inscenace vznikla na motivy scénáře Jany Montorio.

### Insania

Na sobotu 16. března připravila KZMB trochu ostřejší koncert – v sokolovně zahraje brněnská crossoverová post-hardcoreová kapela Insania. Ta pokračuje v tour k albu GRRRotesky. Na tom je tucet jedovatých a sarkastických písniček, v kterých si Insania utahuje z kdečeho a všechno to zastřešuje vizuálem němého filmu 20. a 30. let, odkazem na hororovou klasiku té doby a na brakovou gangsta estetiku.

### LiStOVáNí.cz: Švejk 2024 (Jaroslav Hašek)

Ve čtvrtek 21. března v 18:30 opět navštíví boskovický Zámecký skleník Lukáš Hejlík a jeho Listování. Listování je už známý formát, kterým herci a herečky pomocí scénického čtení obecenstvu poskytují specifický prožitek z knihy, snaží se mu přiblížit jazyk autora a atmosféru knihy. Tentokrát přijedou herci Alan Novotný a Jiří Ressler s klíčovým dílem Jaroslava Haška. Co se stane, když se legendární Švejk potká s Českem 21. století?

### Za jak dlouho začnou pejska pálit tlapičky, když vystoupí na dálnici + Samčo, brat dážďoviek

Odpověď na zásadní otázku se dozvíme v sobotu 20. března od 20 hodin v Prostoru: Za jak dlouho začnou pejska pálit tlapičky, když vystoupí na dálnici. Jedná se o projekci dokumentů tvůrkyň a tvůrců pražské FAMU, na jednom z nich se jako střihač podílel Ben Kolmačka z Chrudichrom. Po projekcích vystoupí slovenský bard: Samčo, brat diažďovek.

### Vladimír Kiseljov: Bedřich Smetana – génius a hrdina

V pondělí 25. března v 17 hodin můžete zavítat do Zámeckého skleníku na přednášku Vladimíra Kiseljova. Tentokrát bude povídat o Bedřichu Smetanovi, který by 2. března oslavil 200 let. Přednáška se bude zaměřovat na nadčasovost díla.

### Animované Oscar Shots 2024

Blok krátkometrážních animovaných filmů nominovaných na prestižní Oscary proběhne v Prostoru v úterý 26. března od 19 hodin. Na programu bude nejužší výběr snímků z celého světa, které americká filmová akademie považuje za to nejlepší, co uplynulý rok přinesl.

### Filmový klub: Mamacruz, Monty Python a Svatý Grál, Život Briana + Spolek Kašpar: Cyrano

No a filmový klub nabízí také pestrý program – španělský snímek Mamacruz s téměř šokujícím plakátem, na kterém je socha ukřižovaného Ježíše a oddaná katolička sešněrovaná rigidní společností, Monty Python a Svatý Grál, Monty Python a Život Briana nebo divadlo v kině – tentokrát se bude hrát Cyrano nastudovaný Spolkem Kašpar. Doporučujeme [navštívit web kina](https://www.kulturaboskovice.cz/kino) a podívat se i na další filmové premiéry, které nás v březnu čekají.

### Muzeum: Zoubkovaný svět

Modrý Mauritius v Boskovicích! Tímto sloganem zve Muzeum Boskovicka na výstavu poštovních známek a obálek prvního dne vydání Zoubkovaný svět. Vernisáž proběhne ve čtvrtek 14. března od 17:00 v muzejním sále rezidence.

### Lokal Session – mejdan na skleníku

„Prostě jsme si říkali, že by si to zasloužilo nějakou akci, kde se všichni společně sejdeme, pokecáme, zatrsáme, dáme drink a užijeme spoustu srandy, no a je to tady!“ Tak zhruba tohle si řekli organizátoři mejdanu na skleníku, který začne v pátek 22. března v 21 hodin. Podrobnosti o akci prozradí rozhovor s pořadateli, který si můžete poslechnout v přehrávači na začátku tohoto článku nebo ve své oblíbené podcastové aplikaci.
