---
title: "Městská policie: víc dopravních přestupků a snaha řešit bezdomovectví"
perex: Boskovická městská policie zveřejnila podrobné informace o své činnosti v loňském roce. Výběr nejdůležitějších informací komentoval na tiskové konferenci ředitel David Krátký.
cover-photo: https://i.ohlasy.info/i/e423fa14.jpeg
author: Tomáš Trumpeš
category: zpravodajství
tags: doprava
---

*Boskovická městská policie zveřejnila podrobné informace o své činnosti v loňském roce. Výběr nejdůležitějších informací komentoval na tiskové konferenci ředitel David Krátký. Celou výroční zprávu si [můžete přečíst zde](https://data.ohlasy.info/2024/vyrocni-zprava-policie.pdf).* 

{% photo src="https://i.ohlasy.info/i/e423fa14.jpeg" caption="Otevření nové služebny" author="Tomáš Trumpeš" width=4032 height=3024 /%}

Městská policie čítá v Boskovicích osmnáct strážníků včetně ředitele a jednu administrativní sílu, plus ještě správce záchytné stanice. Loni se po rekonstrukci a rozšíření policisté dočkali nové služebny.

Základní čísla o práci městské policie říkají toto: ​​Bylo přijato 1 570 oznámení, mimo tato oznámení od občanů ještě městská policie přijala 113 oznámení od státní policie. Strážníci řešili celkem 5 741 přestupků (v roce 2022 to bylo 4 691 přestupků). Napomenutím nebo domluvou bylo vyřešeno 519 přestupků, v příkazním řízení bylo vyřešeno 2 950 přestupků, za které byly uloženy pokuty v celkové výši 1 259 400 korun (v předchozím roce 823 000 korun) a 2 272 přestupkových spisů bylo odesláno příslušným správním orgánům. Mimo dopravní přestupky městská policie zjistila a následně řešila 469 přestupků, z toho 339 jich řešila domluvou nebo v příkazním řízení a 130 jich postoupila příslušným správním orgánům – přestupkové komisi nebo dalším subjektům.

{% datawrapper_chart id="DiHYX" version="5" /%}

Loňský rok byl podle šéfa boskovické městské policie Davida Krátkého z hlediska oznámení, kterými se strážníci zabývali, plus mínus podobný jako rok 2022. Skladba přestupků je víceméně obdobná, ale dochází k jejich nárůstu. „Město trápí hlavně nárůst dopravních přestupků,“ popsal David Krátký s tím, že městská policie řeší jak problémy s auty v pohybu, tak s jejich parkováním.

Výrazný nárůst je u překračování rychlosti. Na měření město strážníkům loni pořídilo nový radar a překračování je často dost zásadní, a to i v nejzávažnějším pásmu překročení o více než 40 kilometrů v hodině v obci.

U parkování patří k největším prohřeškům stání v blízkosti křižovatek. „To může být celkem nebezpečné a loni jsme to řešili tři sta osmdesát krát,“ upřesnil David Krátký.

O disciplinovanosti řidičů možná nejlépe vypovídají data z kamery na náměstí 9. května. Ta hlídá zákaz vjezdu na silnici před Zelenou školou a základní uměleckou školou a policisté si od ní slibovali snížení počtu porušování zákazu. [K tomu ale vůbec nedochází](https://ohlasy.info/clanky/2023/04/parkovani-zelena.html), stále je zde více než 1600 přestupků za rok. „Už nevíme, jak víc to ještě prezentovat, aby si na to lidé dávali pozor. Kolem škol je to tam nebezpečné, ale pokud nevznikne nějaká stavební úprava, která to oddělí, asi nebudeme schopni zajistit, aby to bylo bezpečnější,“ uvedl David Krátký.

{% datawrapper_chart id="LtrAx" /%}

### Dluh vůči lidem na ulici

U ostatních přestupků mimo dopravu k nárůstu nedochází. Snad ještě s výjimkou drobnější majetkové kriminality – zde se jedná především o skupinu lidí, která si krádežemi a prodejem obstarává peníze na alkohol a drogy. „Druhá část jsou lidé, kteří jsou na tom dnes sociálně tak špatně, že kradou v obchodech. Toto je trend už několik let a čísla neustále stoupají,“ vysvětlil šéf boskovické městské policie. Svou roli při výrazném nárůstu přestupků zde ale hraje roli i to, že hranice trestných činů se posunula z pěti na deset tisíc korun. „Nárůst je ale i tak enormní, oproti roku 2019 je přestupků třeba třikrát tolik,“ doplnil David Krátký.

Celkově vidí David Krátký jako důležité zaměřit se na úrovni města víc na práci se sociálně slabšími, s bezdomovci a hendikepovanými lidmi. A dalším tématem je mládež, [pro kterou město zvažuje zřídit nízkoprahové zařízení](https://ohlasy.info/clanky/2024/02/nizkoprah.html). 

Podle šéfa strážníků má město za třicet let určitý dluh vůči lidem na ulici. V loňském roce k tomu proběhlo několik jednání, policisté navazují spolupráci s různými zástupci sociálních služeb. Dnes se ve městě řeší poskytování jídla a ošacení, ale také prostory pro sprchování o převlečení. „Zatím je to vázané na Blansko, ale snažíme se to posunout i do Boskovic a služby taky vyřešit,“ vysvětluje David Krátký s tím, že odvážet lidi za službami do jiného města podle něj dobře nefunguje. V mrazivých dnech policisté řeší i ubytování.

Místostarosta Lukáš Holík (Naše Boskovice) zdůrazňuje význam prevence a dává problematiku lidí na ulici do souvislosti se zanedbání péče o mládež. „Prevence je důležitá. Zní to jako otřepaná fráze, ale je to pravda. To, co řešíme u bezdomovců, už jednoduše nevyřešíme, musíme to řešit od začátku u mladistvých,“ domnívá se místostarosta.

### Kočky nás hodně zaměstnávají

Pozitivně vidí David Krátký spolupráci s Městskou správou sociálních služeb. Někteří senioři využívají tísňové tlačítko, pomocí kterého si zavolají namísto pracovníků MSSS právě strážníky. Hlídka s sebou nově vozí i defibrilátor a funguje také systém spolupráce se záchrannou službou.

Systém prevence kriminality běží na boskovických školách, a to od prvního až po devátý ročník. „Každý ročník má svá specifika. U prvních tříd začínáme s tím, jak se chovat na ulici, aby se děti dostaly bezpečně do školy, pak postupně přecházíme přes internet, šikanu, kyberšikanu k návykovým látkám a trestní odpovědnosti,“ popsal šéf strážníků. Stejně tak městští policisté pořádají besedy pro seniory.

Dobře se policii daří řešit problémy s volně pobíhajícími psy, funguje systém čipování, který se zavedl už před dvaceti lety. Velký tlak ale policisté pociťují u koček – a to u kastrací a také jejich umisťování. „Všechny subjekty, se kterými spolupracujeme, jsou na hranici kapacity. Město na to vydává hodně, ale kočky nás stále opravdu celkem hodně zaměstnávají,“ popsal David Krátký. 

### Pyšní na služebnu

Velmi spokojen je David Krátký po několika měsících provozu s [novou služebnou městské policie](https://ohlasy.info/clanky/2023/06/nova-sluzebna-policie.html). Ta podle něj splňuje všechny standardy a bezpečnostní a hygienické parametry, strážníci jsou s ní spokojení a chválu sklízí i od návštěv policistů z jiných měst. Sám David Krátký je u městské policie dvacet sedm let, celkově městská policie ve městě funguje třicet tři let a po takové době už si podle Davida Krátkého důstojné zázemí zasloužila. V roce 1991 sloužili tři strážníci, dnes je jich devatenáct. Důležité je zlepšení zázemí nejen pro policisty, ale také pro veřejnost. „Na služebnu jsme trochu pyšní,“ uzavřel David Krátký.