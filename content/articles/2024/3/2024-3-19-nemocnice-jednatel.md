---
title: Zatím se neví, kdo povede boskovickou nemocnici
cover-photo: https://i.ohlasy.info/i/bb62b443.jpg
author: Tomáš Trumpeš
category: zpravodajství
tags: nemocnice
---

*Výběrové řízení boskovické nemocnici nepřineslo osobu nového jednatele a bude se opakovat. Jasné zatím není ani to, kdo nemocnici povede do doby, než se jednatele podaří najít.*

{% photo src="https://i.ohlasy.info/i/bb62b443.jpg" caption="Zasedání městské rady Boskovic, ilustrační foto" author="Město Boskovice" width=1500 height=844 /%}

Neúspěchem skončilo výběrového řízení na nového jednatele boskovické nemocnice. Ten měl nastoupit na uvolněné místo po Miloslavu Kavkovi, [který rezignoval v lednu](https://ohlasy.info/clanky/2024/01/kavka-rezignoval.html). Do výběrového řízení se přihlásili tři uchazeči – jeden nakonec z osobních důvodů odstoupil a další nesplňoval kvalifikační požadavky. Výběrová komise proto doporučila městské radě, která je valnou hromadou společnosti Nemocnice Boskovice s. r. o., výběrové řízení opakovat. Boskovičtí radní se na jednání v pondělí 18. března s návrhem komise ztotožnili.

„V příštím týdnu zasedne městská rada, která pověří jednatelstvím dočasně někoho, na kom se shodneme,“ uvedla starostka Jana Syrovátková (Změna22). Následně se bude výběrové řízení opakovat.

Dosavadní jednatel Miloslav Kavka původně přislíbil, že nemocnici povede do výběru nového jednatele, teď po neúspěšném výběrovém řízení se s vedením města dohodl, že nemocnici povede do konce března. Následně se bude ochoten na omezený externí úvazek podílet na předání nemocnice příštímu jednateli.

Kdy bude vypsáno nové výběrové řízení a s jakými termíny, zatím není jasné. „Budeme se o tom bavit na radě. Ale vzhledem k tomu, že se jedná o důležitou pozici a opravdu kvalitní jednatelé nerostou na stromech, dali bychom si teď rádi dostatek času pro to, vyhlásit výběrové řízení tak, aby měli kandidáti dostatečný prostor, aby se dokázali přihlásit,“ popsala postup starostka Jana Syrovátková.

Konkrétnější představu zatím vedení města nesdělilo ani k osobě jednatele, který by měl vést nemocnici na přechodnou dobu. Podle vyjádření starostky není jasné, jestli to bude některý z členů vedení města, nebo by to mohl být třeba někdo ze stávajícího managementu nemocnice či někdo z lékařů. „Záleží na tom, na čem se domluvíme na radě,“ odpověděla starostka neurčitě. Na stole je podle ní několik jmen, o kterých radní diskutují. S případnými adepty se také vedení města chce pobavit a v pondělí 25. března by měla mimořádná rada rozhodnout.

Minule v podobné situaci po odchodu jednatele Dana Štěpánského rada pověřila vedením nemocnice právě starostku. Ta nemocnici řídila 99 dnů do příchodu Miloslava Kavky, který však v nemocnici vydržel jen něco přes půl roku.