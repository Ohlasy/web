---
title: "Z radnice: tůně u Mladkova, budoucnost zubařské ordinace, neshoda na úsekovém měření, snížení počtu zastupitelů"
cover-photo: https://i.imgur.com/Jj4Gg1U.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na začátku září vedení města – tentokrát se tiskové konference účastnili pouze místostarostové Lukáš Holík (Naše Boskovice) a Radek Šamšula (Piráti) a tajemník David Škvařil. Starostka Jana Syrovátková (Změna22) se pro nemoc omluvila.*

{% photo src="https://i.imgur.com/Jj4Gg1U.jpg" caption="Zrekonstruované hřiště na Bílkově ulici" author="Město Boskovice" width=1335 height=890 /%}

### Dotace KZMB

Městská rada schválila Kulturním zařízením města Boskovice podání dvou žádostí o dotace. První se týká opakování akce Hrnek Street Party v roce 2025, žádat se bude o grant z Jihomoravského kraje ve výši 150 tisíc korun. Podle místostarosty Lukáše Holíka měla akce velký úspěch a vzhledem k tomu, že byla spojena s narozeninami čajovny a kafírny, tak možná lidé tolik nezaznamenali, že hlavními pořadateli byla právě KZMB.

Druhá žádost o dotaci bude směřována na ministerstvo kultury, a to o 60 tisíc na činnost Galerie Otakara Kubína v příštím roce. Galerie by měla být po rekonstrukci otevřena v březnu u příležitosti dalšího ročníku BozaConu. Prvním vystavujícím by měl být „Velice známý český grafický umělec“, jehož jméno ale místostarosta zatím nechtěl prozradit. „Bavíme se i o tom, že by mohl vytvořit umělecké dílo v našem městě,“ uvedl Lukáš Holík.

### Reklamní smog

Boskovická radnice chce postupně čistit město od takzvaného reklamního smogu. Nyní vypověděla smlouvy na tři poutače na ulici 17. listopadu, u kruhového objezdu a na ulici Mánesově. „Tím celá akce nekončí, ale pokračuje dál – budeme vytipovávat místa v majetku města, kde je zbytečný vizuální smog a budeme se tím zabývat,“ vyjádřil se místostarosta Radek Šamšula.

Trochu paradoxem se mohlo jevit, že ve stejné době město (zaplavila intenzivní vizuální reklama)[https://forum.ohlasy.info/t/cerna-reklamni-kampan/549] ve veřejném prostoru – ukázalo se ale, že šlo o nepovolenou reklamu, za kterou bude radnice zpětně vymáhat nezaplacené poplatky. Tématu jsme věnovali (samostatný text)[https://ohlasy.info/clanky/2024/10/nelegalni-reklama.html].

### Veřejné osvětlení a světelná signalizace

Město Boskovice hledá dodavatele, který bude od ledna příštího roku zajišťovat správu a údržbu veřejného osvětlení a světelné dopravní signalizace. Jedním z důvodů přesoutěžení této služby je, aby město mohlo samo zajišťovat dodávku elektřiny do systému. Původně město podle Lukáše Holíka zvažovalo, že by se o systém staraly Služby Boskovice, ty však nemají příslušnou licenci.

### Místní energetická koncepce

Na necelých 400 tisíc přijde nakonec vytvoření místní energetické koncepce, ze soutěže vzešla jako vítězná firma PKV Build ze Senožat. Na pořízení koncepce město získalo dotaci, která pokryje 85 procent nákladů. „Je to důležité pro další posun v oblasti energetiky,“ vyjádřil se místostarosta Lukáš Holík.

### Revitalizace Kaštanovny

Na Dvou dvorech na místě zvaném Kaštanovna dochází k postupné revitalizaci stromů. Dochází k němu na základě podnětu obyvatel. Město si nechalo nejprve zpracovat odborné posouzení stromů a návrh na jejich ošetření. Pak byly částečně odstraněny stromy, které byly ve špatném stavu, dále byl proveden zdravotní řez vitálních stromů a byla provedena výsadba nových stromů, a to druhem kaštanu Aesculus carnea, odolného proti klíněnce. Celá revitalizace bude dokončena příští rok.

### Tůně u Mladkova

Do další fáze pokročil také projekt na vybudování tůní na místě mokřadu u Mladkova. Městská rada schválila podání žádosti o dotaci z operačního programu Životní prostředí. Celkové předpokládané náklady jsou odhadovány na přibližně 8,5 milionu korun, konkrétně zde mají být vytvořeny dvě velké a jedna menší tůně, dále má být místo zpřístupněno pomocí povalových chodníků s altánem a naplánovány jsou vegetační úpravy. Dotace by mohla pokrýt necelou polovinu nákladů, podle Radka Šamšuly město ještě hledá možnosti dalších dotací na pokrytí části zbylých nákladů.

### Vodovod na Komenského ulici

Ulici Komenského čeká rekonstrukce vodovodu. Nyní jsou zde dva vodovodní řady z roku 1953, oba v nevyhovujícím stavu, jeden vede u pedagogické školy a přes silnici. Navržená rekonstrukce má stát přes 3 miliony korun, proběhnout by měla v příštím roce a bude hrazena z takzvané plusovosti města u Svazku vodovodů a kanalizací. Vzhledem k tomu, že vodovod vede pod chodníky a pod silnicí lze provést protlak, nemělo by podle místostarosty Lukáše Holíka být nutné silnici uzavírat.

### Plynofikace Vratíkova

Pokračuje příprava plynofikace Vratíkova, vybudování plynovodu má stát 21 milionů korun. Nyní boskovická městská rada řeší smlouvy o budoucím připojení s majiteli nemovitostí. Lukáš Holík označil projekt za sice nákladný, ale důležitý. Pokud má proběhnout, chce radnice, aby se k jeho využití do tří let zavázala aspoň polovina obývaných domů. „Teď to záleží na obyvatelích Vratíkova, aby projevili, že plynofikaci opravdu chtějí. Dělat to pro deset domácností by nemělo smysl,“ řekl místostarosta. Zároveň poukázal na to, že do místní části Vratíkov se ve srovnání s ostatními delší dobu příliš neinvestovalo, takže nyní je větší investice namístě.

### Dešťová kanalizace

Město postupuje dále také v řešení nedostatečné kapacity dešťové kanalizace. „Při vydatných deštích dochází dlouhodobě k zaplavování ulice Komenského, Bílkova a suterénů bytových domů na ulici Bílkova, které je způsobeno nedostatečnou kapacitou průtoku zatrubněného Boskovského potoka, čímž dojde k jeho zahlcení a následně k vylití vody z šachet na ulici Komenského a Bílkova,“ popisuje aktuální stav město.

Zlepšení má přinést posílení průtočného profilu v ulici Bílkova a posílení odvodnění ulice Komenského, včetně přeložek stávajících inženýrských sítí dotčených stavbou. Na tuto stavbu je zpracovaná stavební dokumentace a bylo vydáno stavební povolení. Nyní město vybralo zpracovatele projektové dokumentace pro realizaci stavby. Předpoklad nákladů je asi 40 milionů korun. „Jsou to dvě třetiny celkové částky 60 milionů korun, kterou má město v jednom roce na investice,“ popsal místostarosta Lukáš Holík s tím, že by byl rád, aby částka byla v příštím nebo přespříštím roce do rozpočtu zařazena.

### Bezbariérový vstup do okresňáku

Nová plošina pro bezbariérový přístup bude umístěna v budově městského úřadu na náměstí 9. května. Současná plošina je z roku 2016, je podle radnice technicky komplikovaná a její části jsou vystaveny vnějším vlivům počasí a neodborným zásahům kolemjdoucích a často dochází k jejímu zablokování. Na základě těchto zkušeností a doporučení odborníků povede nová plošina do zadního schodiště budovy. Nová plošina bude stát 300 tisíc korun. „Přístup by měl být pro hendikepované spoluobčany komfortnější,“ uvedl tajemník David Škvařil s tím, že poruchovost stávající plošiny působí nepříjemné obtíže, kdy musí její uživatelé kupříkladu v nepříznivém počasí čekat, až je někdo vyprostí. Nová plošina by měla být hotová do konce roku.

### Správa hřbitova

Výběr nového správce boskovického hřbitova se bude opakovat. Rada města uložila zahájit opakované zadávací řízení. „V prvním řízení došlo k nějakým formálním pochybením zájemců, proto to vypisujeme znovu. Zájemce máme, výběrová komise se sejde do konce října. Potom budeme znát podrobnosti a doufám, že i vítěze,“ vysvětlil Radek Šamšula.

### Úspěch v odpadové soutěži

Město Boskovice uspělo v krajské soutěži My třídíme nejlépe, a to ve všech třech vyhlášených soutěžích v kategorii pro obce nad 10 tisíc obyvatel. Tedy v soutěži EKO-KOMu, v soutěži o elektrooskara za sběr vysloužilých spotřebičů a v soutěži Sbíráme nejlépe, kde se hodnotí největší výtěžnost drobného elektrozařízení a baterií z červených kontejnerů. Do soutěže bylo zapojeno 668 jihomoravských obcí a měst, hodnotila se vykazovaná data v systému EKO-KOM, především množství vytříděných odpadů na jednoho obyvatele a počet tříděných komodit na území jednotlivých obcí a měst.

„Na jednu stranu jsme úžasné město v tom, jak dokážeme třídit odpad, na druhou stranu jsme pořád jedni z těch, kteří mají nejvíc směsného odpadu. Asi tady máme tolik finančních prostředků, že nakupujeme hodně věcí, které dokážeme sice perfektně vytřídit, ale pořád nám zbývá hodně směsného odpadu, který už se moc nedá přetřídit. I když rezervy pořád jsou, hlavně v rámci bioodpadu,“ popsal situaci místostarosta Lukáš Holík. Velké množství směsného odpadu znamená vysoké ceny za jeho likvidaci, což se promítá i do výše poplatku pro občany. Úspěch v soutěži ale místostarosta označil za jedinečný a neopakovatelný. Navzdory prvotní nedůvěře se podle něj povedlo prokázat, že motivační systém třídění může dobře fungovat i ve větším městě s vyšším podílem bytové zástavby.

### Uzavírka kina

Do konce října je uzavřeno boskovické kino Panorama, kde probíhá výměna sedaček a další drobné úpravy.

### Zubařská ordinace v nemocnici

Místostarosta Lukáš Holík informoval o dalším vývoji ohledně pokračování zubařské ordinace v nemocnici. Téma se diskutovalo na posledním zastupitelstvu. Již bývalý jednatel Radim Dembiňák dal soukromé zubařské ordinaci výpověď z pronajatých prostor, které chtěl využít pro vlastní potřeby nemocnice. „S panem doktorem Padalíkem jsem v kontaktu, domluváme si schůzku, podrobnější informace budu mít během týdne,“ uvedl Lukáš Holík s tím, že sám je pro to, aby zubařská ordinace v boskovické nemocnici zůstala, a i zubař má o setrvání zájem. Nyní se bude řešit, jak jsou nastaveny smlouvy. Roli hraje i to, že doktor Padalík je v důchodovém věku a jeho kolegyně doktorka Kubínová má do důchodu ještě dva roky. „Nemůžeme si dovolit plýtvat zubaři, musíme tuhle chybu napravit a vyřešit to,“ doplnil místostarosta Radek Šamšula.

### Hřiště na Bílkově ulici

Bylo otevřeno zrekonstruované hřiště na Bílkově ulici. Místostarosta Lukáš Holík uvedl, že příprava byla kvůli přítomnosti sítí mimořádně náročná. Nyní se objevily dotazy, proč je na místě povrch z pryžové štěpky, to je podle místostarosty dnes standard na většině hřišť. Místostarosta by chtěl, aby ve městě vznikala i další moderní a netradiční hřiště.

### Optická síť

Město jedná se společností Cetin, která má provést výstavbu optické podzemní sítě v západní části města. Městská rada se záměrem předběžně souhlasila. „Řekli jsme si na radě, že chceme jít dál touto cestou rozšiřování optických sítí v Boskovicích. Je to další krok v rozvoji optiky, je to nejlepší cesta v poskytování internetu a drátových signálů,“ uvedl místostarosta Radek Šamšula.

### Kebab a kruhový objezd

Radní se zatím znovu nezabývali záměrem vykoupit prodejnu kebabu, zbourat ji a vybudovat na křižovatce pod poštou upravený kruhový objezd.

### Stacionární radary

U ledu je minimálně prozatím také dříve deklarovaný záměr nakoupit radary pro úsekové měření na dvou místech ve městě – na Sokolské ulici a v oblasti Sušilovy, Dukelské a Lidické ulice. V koalici na záměru není shoda a podle místostarosty Lukáše Holíka to nyní není aktuální téma. „Já nejsem zastáncem stacionárních radarů. Tak, jak je to nastaveno, mně to nedává smysl,“ vyjádřil se Lukáš Holík s tím, že první důvod jeho nesouhlasu je ekonomický. Město by za provoz platilo 700 tisíc korun ročně. Místostarostovi se nepozdává ani výběr lokalit. Z aktuálních dat od policie z měření mobilním radarem podle něj nevyplývá, že by překračování rychlosti bylo tolik.

„Já jsem příznivcem úsekového měření, myslím, že to má svou logiku. Ekonomický pohled ale ve výsledku převážil,“ doplnil své stanovisko místostarosta Radek Šamšula. Pokud by se podařilo projekt nastavit, aby nebyl tak drahý, podpořil by ho. Cílem úsekového měření by podle něj nemělo být vybírat pokuty na drahé náklady, ale opravdu zklidnit dopravu.

### Snížení počtu zastupitelů

Už v zápise z předchozího jednání městské rady se objevilo, že si radní nechali zpracovat analýzu snížení počtu zastupitelů. V této věci je podle Lukáše Holíka v koalici naopak poměrně jasná shoda. „Myslím, že jsme všichni ztotožněni s tím, že takto by to mělo být,“ vyjádřil se místostarosta. Boskovice tak už od příštího volebního období měly mít 21 zastupitelů a 7 radních, namísto dnešních 27 zastupitelů a 9 radních. „Jako úřad jsme dostali úkol, abych na začátek roku 2026 nachystali jednotlivé kroky k tomu, aby to bylo předloženo radě a následně zastupitelstvu,“ popsal tajemník David Škvařil. Aktuální počet zastupitelů je na velikost města vzhledem k obvyklému stavu vysoký na poměry celé republiky, jak Ohlasy (upozorňovaly už před šesti lety)[https://ohlasy.info/clanky/2018/11/pocet-zastupitelu.html]. Finanční úspora na odměnách politikům by činila asi 400 tisíc korun ročně. Podle Lukáše Holíka je nyní nutné vést o tématu také debatu s opozicí.
