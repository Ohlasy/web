---
title: Město zaplavila nelegální reklama, radnice bude zpětně vymáhat poplatek
cover-photo: https://i.ohlasy.info/i/7d6485cd.jpeg
author: Tomáš Trumpeš
category: zpravodajství
---

*Před minulým víkendem Boskovice zaplavila intenzivní reklama na veřejných prostranstvích. Velké množství reklamních poutačů na trávnících a sloupech zvalo na nedělní akci na stadionu. Podle informací z radnice byla celá reklamní akce nelegální a pořadatelé poutače po městě umístili bez jakéhokoli povolení.*

{% photo src="https://i.ohlasy.info/i/7d6485cd.jpeg" author="Tomáš Znamenáček" caption="Jeden z mnoha reklamních poutačů rozmístěných před akcí po Boskovicích" width=2016 height=1512 /%}

„O této akci město nevědělo, poutače nebyly povoleny. Objevily se pár dní před akcí,“ popsal situaci místostarosta Radek Šamšula (Piráti). Tajemník David Škvařil dodal, že pořadatelská firma přijela, rozmístila reklamy bez jakéhokoli povolení a ohlášení, a za dva dny reklamy zase zmizely. Radnice bude nyní vymáhat poplatek, na který jí vznikl nárok. 

To Ohlasům podrobněji popsala i vedoucí finančního odboru Pavla Nováková.  V tomto případě se podle ní jednalo o zábor veřejného prostranství, který vyžaduje povolení Odboru tvorby a ochrany životního prostředí, jelikož se jedná o zábor na zeleni. Toto povolení ale společnost Flot Cascaders Team neměla. „Z pohledu místního poplatku společnost nesplnila ohlašovací povinnost dle daňového řádu a neohlásila se k poplatku za užívání veřejného prostranství. Společnost bude vyzvána ke splnění ohlašovací povinnosti a k zaplacení místního poplatku za zábor veřejného prostranství,“ uvedla Pavla Nováková.

„Byla to nelegální akce, kdy využili momentu překvapení,“ doplnil tajemník David Škvařil. Společnost zaplatila poplatek ze vstupného, ale za zábor veřejného prostranství ne. „Činíme kroky k vymáhání,“ uvedl tajemník s tím, že přesnou částku zatím nezná – město nyní na základě fotodokumentace určuje rozsah záborů. 

Jiné možnosti zásahu město v podstatě nemá – pokud pachatele nepřistihne přímo při činu, nemá pak ani městská policie pravomoc reklamu odstranit a třeba zabavit. Rozmístění reklamy byla ale podle tajemníka rychlá a nečekaná akce. „Zločin má vždycky trochu náskok před spravedlností,“ dodal David Škvařil.

Město si alespoň může dávat pozor do budoucna a této firmě, která akci v Boskovicích nepořádala poprvé, už to do budoucna neumožní. Zároveň to podle tajemníka není jediný případ a stejně se v minulosti chovaly třeba cirkusy. Zpětně se pak podařilo alespoň část poplatků získat, i když je podle tajemníka samozřejmě problém v dokazovaní, protože je nutné doložit každý zabraný sloup či volnou plochu. Podle místostarosty Lukáše Holíka (Naše Boskovice) byla samotná akce vydařená a přišlo na ni dost lidí – ale je jasné, že poplatky musí město vymáhat.

Podle [vyhlášky o místním poplatku za zábor veřejného prostranství](https://boskovice.cz/assets/File.ashx?id_org=832&id_dokumenty=48716) se za reklamní zařízení má platit 30 korun za každý započatý metr čtvereční a den v jedné oblasti a deset korun ve druhé.

Architekt Petr Ondráček v [diskusi na našem fóru](https://forum.ohlasy.info/t/cerna-reklamni-kampan/549) komentoval, že se na sociálních sítích objevovaly názory, že taková reklama ničemu nevadí, je to jen na chvíli a jedná se o „prkotinu“, přičemž by se měly řešit důležitější věci. S tím architekt, který se dlouhodobě v Boskovicích zabývá popularizací svého oboru a debatě o kultivaci veřejného prostoru, nesouhlasí. „Myslím si, že u takovýchto detailů to právě začíná. Když jsme totiž tak nějak v pohodě s tímto, tak pak to stěží může platit u něčeho takzvaně daleko důležitějšího,“ domnívá se Petr Ondráček.

Celá akce proběhla navíc trochu paradoxně v době, kdy se radnice snaží bojovat proti vizuálnímu smogu ve městě. Zatím začíná hlavně u sebe. Aktuálně městská rada vypověděla smlouvu na tři poutače na svých pozemcích. „Tím celá akce nekončí, ale pokračuje dál – budeme vytipovávat místa v majetku města, kde je zbytečný vizuální smog a budeme se tím zabývat,“ vyjádřil se místostarosta Radek Šamšula.