---
title: "Z radnice: Rekonstrukce štábu civilní obrany, participativní rozpočet, pronájmy městských bytů"
cover-photo: https://i.ohlasy.info/i/3cfbe950.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v polovině října vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti). Tajemník David Škvařil byl tentokrát omluven.*

{% photo src="https://i.ohlasy.info/i/3cfbe950.jpg" caption="Studie nové podoby bývalého štábu civilní obrany" author="Martin Doležel" width=2298 height=1284 /%}

V úvodu tiskové konference vedení města obsáhleji informovalo o změnách v odpadovém hospodářství, konkrétně o snížení frekvence svozu směsného odpadu od rodinných domů z jednoho týdne na čtrnáct dnů. O problematice jsme podrobněji informovali [v samostatném textu](https://ohlasy.info/clanky/2024/10/frekvence-svozu.html).

### Rekonstrukce štábu civilní obrany

Pokročila příprava rekonstrukce [bývalého krajského štábu civilní obrany na ulici Svatopluku Čecha](https://fotky.ohlasy.info/Štáb-civilní-obrany). Vzniknout zde má mateřská škola, případně dětská skupina, středisko volného času a klubovny. Podle starostky Jany Syrovátkové zatím není rozhodnuto, jestli v objektu bude mateřská škola, nebo dětská skupina, záležet bude na možnostech financování – stavební úpravy ale proběhnou tak jako tak ve vyšším standardu, tedy aby byly splněny požadavky pro mateřskou školu. V rámci oprav budovy proběhne i úprava venkovních prostor, takže SVČ i školka budou mít k dispozici zázemí parku. „Budova je umístěna mimo hlavní komunikaci, myslím, že to bude taková oáza pro děti,“ vyjádřila se starostka. Ta by byla ráda, kdyby se školku podařilo otevřít co nejdříve, ideálně do dvou let. Kapacita bude asi 40 dětí, počítá se s přijímáním dětí již od dvou let věku. 

Nyní má město [hotovou studii](https://data.ohlasy.info/2024/svc-studie.pdf) a poptává zpracovatele projektové dokumentace pro stavební povolení a pro realizaci stavby. Součástí zakázky za předpokládané náklady 3,2 milionu korun bude rovněž výkon autorského dozoru. Odhadované náklady na samotnou stavbu jsou asi 60 milionů korun. Vstup do areálu je zatím v plánu pouze jeden – z ulice Svatopluka Čecha, ale jedná se i o možnosti přístupu přes park u kostelíku Všech svatých. Podle starostky byla chyba předchozího vedení, že [prodalo část pozemků soukromému majiteli](https://ohlasy.info/clanky/2020/05/zastupitelstvo.html), aniž by ošetřilo zachování přístupu z Legionářské ulice.

### Participativní rozpočet

Bylo uzavřeno podávání návrhů do BoskoVize, tedy dalšího ročníku participativního rozpočtu. Navrženo bylo celkem sedm projektů, rada schválila šest z nich. Neschválen byl pouze projekt experimentálního dětského hřiště, které bylo navrženo do parčíku u pošty. „Bylo to hlavně z toho důvodu, že hřiště bylo nevhodně navrženo na umístění do parku u pošty, kde je hned vedle památník a je to pietní místo. A zároveň je zde stále projekt kruhového objezdu, se kterým jsme se ještě finálně nepopasovali, což znamená, že z hlediska odborů je to nevhodné místo. My jsme to vzali na zřetel,“ vysvětlil místostarosta Radek Šamšula.

Hlasovat se bude v průběhu listopadu o šesti projektech, které podrobněji představíme, až bude hlasování startovat. Nyní alespoň stručný přehled:

1. Hnízdní věž pro jiřičky (400 tisíc)  
2. Stone Balance (100 tisíc)  
3. Osvěžení v letním vedru (500 tisíc)  
4. Květinová výsadba na kruhovém objezdu (500 tisíc)  
5. Boskovický Poesiomat – Mluvící socha vzpomínek, kultury a radostí Boskovic a okolí (363 tisíc)  
6. Zakoupení drátkovacího stroje k odstraňování plevele na veřejných zpevněných plochách (40 tisíc)

### Zrušení přechodu u SŠ André Citroëna

Městská rada schválila zrušení přechodu pro chodce na náměstí 9\. května mezi budovami střední školy André Citroëna. Jen o kousek dál je další, nedávno nasvícený přechod. Vzhledem k tomu, že přechody jsou na krajské silnici, musí město ještě získat souhlas se zrušením od krajské Správy a údržby silnic. „Umístění dvou přechodů třicet metrů od sebe vytváří kolizní místa a nepřehlednou situaci,“ uvedla starostka Jana Syrovátková. Z analýzy podle ní vyplynulo, že přechod zde není nutný, pro spojení mezi budovami škola používá podchod.

### Pronájmy městských bytů

Radní schválili pronájem městského bytu Na Chmelnici. Komise pro bytové záležitosti vybírala z jedenácti žádostí a upřednostnila samoživitelku se dvěma dětmi. „Zájem je poměrně velký, Boskovice mají 80 městských bytů,“ uvedla starostka Jana Syrovátková.

Město si také uvolnilo dva byty 2+1 na Masarykově náměstí, když neprodloužilo smlouvu stávajícím nájemcům, kterým na konci roku vyprší smlouva uzavřená na dobu určitou. Byty bude možné dočasně nabídnout lékařům, které se město snaží přilákat do nemocnice.

### Injektáž lípy na parkovišti na Bílkově ulici

Iniciativa Zelená peřina požádala město o souhlas města s provedením půdních injektáží na lípě uprostřed parkoviště na ulici Bílkova. „Žádosti jsme vyhověli,“ uvedl místostarosta Radek Šamšula. Injektáž se provádí pomocí speciálního stroje, v první fázi se půda v mezikořenovém prostoru vysokým tlakem vzduchu provzdušní, čímž vznikne prostor pro dodání živin. Následně se ze zásobníku stroje vpraví přímo ke kořenům dlouhodobě působící půdní kondicionér. Akce má být hrazena z grantu, o který Zelená peřina žádá. 

### Opravy toalet na úřadě

Za 600 tisíc korun bude opraveno hygienické zázemí v prvním a druhém patře boskovického městského úřadu. Dojde jednak k výměně zařízení a také obkladů, dlažeb a dveří. Oprava má proběhnout ještě letos.

### Hřiště v Mladkově

Oprava příjezdové cesty a nový asfaltobetonový povrch čeká hřiště v Mladkově za obecním domem. Investice vyjde na více než 400 tisíc korun.

### Dary

Deset tisíc korun dostanou od města hasiči z Mazurie na uspořádání Krampus Party. Výtěžek z akce pak půjde na charitativní účely. A rovněž deset tisíc dostanou také skauti na uspořádání už 28\. ročníku Polévky pro chudé a bohaté na Štědrý den na Masarykově náměstí. I zde se jedná o charitativní akci. 

Sedm a půl tisíce korun získá základní škola od nadace Světýlko na obědy pro děti, které bydlí v azylovém domě.

### Památková komise

Městská rada doplnila komisi pro městskou památkovou zónu, když do ní po debatě na zastupitelstvu, kde toto doporučení zaznělo, zvolila městskou architektku Andreu Prajsovou.

### Nákup softwaru

Městský úřad postupně přechází na nový model zajišťování softwaru, kdy se z nákupu přechází na předplatné. Aktuálně město takto nakoupilo software na jeden rok za něco přes 300 tisíc korun. Letos dotace Egovernment již na pět let zaplatila předplatná licencí databáze, operačních systémů, a virtualizace.

### Týden pro Digitální Česko

Město Boskovice se připojuje k největší celorepublikové vzdělávací akci na poli digitalizace – k Týdnu pro Digitální Česko. Ten proběhne od 18\. do 24\. listopadu, zastřešujícím tématem bude rozvoj digitálních dovedností se zaměřením na tři hlavní oblasti: měnící se trh práce, bezpečí v online světě, komunikace se státem. 

„V Boskovicích se v rámci Týdne pro Digitální Česko zaměříme na pomoc s procesem získání nástroje pro komunikaci se státem a jeho nastavením a nabídneme osobní a individuální přístup ke každému zájemci. Během osobní schůzky zájemci získají všestranné informace o elektronické komunikaci se státem a pomoc při prvotním nastavení,“ uvádí boskovická radnice. Konkrétně nabízí ve dnech 18.–21. listopadu možnost získat přístup do Portálu občana, který je pomyslným rozcestníkem do světa komunikace se státem elektronickou formou. 

### Rekonstrukce vodovodu na Komenského ulice

Avizovaná rekonstrukce vodovodu na Komenského ulici začne 1\. listopadu. V průběhu stavby se teprve zjistí, zda bude možné vedení pod silnicí řešit protlakem pod vozovkou, nebo bude nutný otevřený překop. V případě překopu bude doprava svedena do jednoho pruhu. Na závěr celé akce bude uzavřený chodník na pravé straně před pedagogickou školou. Po celou dobu rekonstrukce bude umožněn průchod studentům a učitelům, rezidentům, zákazníkům banky i občerstvení.