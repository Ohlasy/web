---
title: Odešel Vladimír Jakubec, věčný revolucionář a enfant terrible boskovické politiky
cover-photo: https://i.ohlasy.info/i/6oi4xlv.jpg
author: Tomáš Znamenáček
category: názory a komentáře
tags: nekrolog
---

*Na naše noviny byl v posledních letech jako na mnoho dalších věcí hodně nazlobený, ignorovat jeho odchod nám však připadá nemožné – po dlouhá léta byl nepopiratelně výraznou součástí boskovické diskuze o věcech veřejných. Osobní vzpomínky se ujal Tomáš Znamenáček, který mimo jiné připomíná, že v demokracii musíme být schopni snést i takový hlas, jako byl ten Vladimírův.*

{% photo src="https://i.ohlasy.info/i/6oi4xlv.jpg" author="Tomáš Znamenáček" width=4584 height=3056 /%}

Poprvé jsem Vladimíra potkal někdy před deseti lety. Boskovice coby občansky ospalé město se tehdy probouzely kauzou dinoparku, který měl s podporou vedení města vzniknout u westernového městečka v Doubravách. Pár lidí se tehdy proti projektu vzbouřilo, setkávali jsme se v bytech porůznu po Boskovicích a *plánovali odboj*. Patřil mezi nás i Vladimír. Podobné mírně konspirační schůzky mu zjevně svědčily, byl ve svém živlu. Blýskal očima, navrhoval taktiky, horoval proti establishmentu. *Dělal revoluci.*

Dinosaury se nám podařilo úspěšně zahnat, ale pro Vladimíra tím boj neskončil. Dál vehementně poukazoval na domnělé i skutečné přešlapy vedení města, dál se donkichotsky pouštěl do soubojů s dinosaury skutečnými i jen představovanými. Jednou už jsem to nevydržel a zastavil ho: „Vladimíre, když budeš dělat permanentní revoluci, lidi tě časem přestanou brát vážně – a to by byla škoda.“ Nevěděl jsem, co se stane, dovedl jsem si představit, že odněkud vytáhne pistoli a střelí mě pro zradu. Nevytáhl, nestřelil. Jen se na mě tázavě podíval; spojení „nedělat revoluci“ zjevně neměl ve slovníku.

Začali jsme dělat noviny a Vladimírovou optikou jsme se tak ocitli na téže barikádě. Zásoboval nás nekonečnými tipy na nepravosti, které se kde podle něj děly. Věta o tom, že *má nějakou složku, kterou jednou vytáhne a všichni budou koukat*, u nás v redakci zlidověla. Jednou už jsme to nevydrželi a domluvili s Vladimírem oficiální rozhovor, na který přinesl všechny své fascikly a kde jsme se pokusili dojít všem jeho oblíbeným kauzám na dno. Rozhovor trval hodiny – nekonečné hodiny náročného překřikování, kličkování a vysvětlování, po kterém nám novinářsky vzato nezůstalo v ruce skoro nic. Přesto si kolega Tomáš Trumpeš dal tu práci rozhovor učesat, vykrátit a přepsat. Jako titulek jsme vybrali jednu z Vladimírových vět, která ho podle nás dokonale vystihovala: [Nemám žádné důkazy, ale z logiky věci to vyplývá](https://ohlasy.info/clanky/2016/06/rozhovor-jakubec.html).

O dva roky později kandidoval Vladimír coby předseda Nestraníků do boskovického zastupitelstva, kde už dříve zasedal v letech 2006–2010. Natáčení [předvolebního rozhovoru](https://www.youtube.com/watch?v=KFcl4XiEN-A) jsme se trochu děsili. Zároveň jsem ale měl velkou radost, že můžeme Vladimírovi poskytnout standardní „demokratický novinářský servis“ a dát mu prostor. Protože jakkoliv jsme spolu mohli nesouhlasit, spojoval nás zájem o veřejné věci a – řečeno dnes v den výročí naší republiky – vědomí, že demokracie je diskuze, ve které musíme být schopni snést i hlasy, jako byl ten Vladimírův. Dodnes ve mně rezonuje citát z natočeného rozhovoru:

„Po revoluci všichni chtěli změnu, nikdo ji v Boskovicích neprosadil. Tady se vládne pořád systémem, kdo se dostane k moci, začne se chovat egoisticky. Já jsem vždycky chtěl probudit občanskou společnost, která tady chrápe. Nejen v Boskovicích. Je otrávená, nezajímá se, nemá informace. Chtěl jsem, aby se lidé zapojili do politiky. Nedaří se to.“

Uběhly roky a naše vztahy s Vladimírem se komplikovaly. Pro svou neochotu dávat prostor jeho „kauzám“ jsme se v novinách ocitli na druhé straně barikády. Byli jsme podle něj slouhové režimu, cenzoři, často i ledacos horšího. Postupně jsme ho museli jako snad jediného člověka zablokovat z našich profilů na sociálních sítích. Byl jeden z mála lidí, které jsem měl zablokované i na telefonu, a jednou jsem ve složitém životním období nebyl daleko od toho, abych se s ním, o generaci starším člověkem, prostě popral.

Přesto jsem ho měl rád. I když se jeho zápal pro veřejné věci často projevoval způsobem, se kterým jsem si neuměl poradit, pořád to byl zápal pro veřejné věci – na kterých Vladimírovi upřímně záleželo a za které se neváhal stavět. A koneckonců i v jeho přísunu kauz bez jasných důkazů se nakonec před pár lety objevil tip, díky kterému jsme vydali celou sérii textů završenou pádem boskovické koalice. Nikdy jsme o tom spolu nemluvili, ale věřím, že to tehdy muselo Vladimíra velmi zahřát u srdce.

Jeho nekončící maily, zprávy a telefonáty nám budou v redakci scházet. Vím, že zdaleka nejen nám. A doufám, že to mají v nebi neprůstřelně uspořádáno, jinak je v nadcházejících týdnech a měsících čeká pěkná revoluce.