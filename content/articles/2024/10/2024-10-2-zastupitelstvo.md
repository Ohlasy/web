---
title: "Ze zastupitelstva: debata o Milánovech a o nemocnici, první návrh školských obvodů"
cover-photo: https://i.ohlasy.info/i/d9616f75.jpg
author: Tomáš Trumpeš
category: zpravodajství
---

*Přes pět hodin včetně jedné delší přestávky jednalo tentokrát boskovické zastupitelstvo. Nejvíc času vzala debata o změně územního plánu a diskuse s jednatelem nemocnice Radimem Dembiňákem, [který krátce po zastupitelstvu rezignoval](https://ohlasy.info/clanky/2024/09/jednatel-konci.html). Naopak rozpočtové opatření prošlo bez větších debat.*

{% youtube_video id="Z3JC_nMzt6c" /%}

V úvodu zastupitelstva vystoupila v bodu dotazů a připomínek občanů Martina Vybíhalová, která pronesla za více občanů příspěvek ke změně územního plánu, konkrétně k lokalitě Milánovy. „V žádném případě nechceme bránit rozvoji území Mílánovy,“ pronesla na začátku. Posléze se vyjádřila, že některé otázky související s novou výstavbu nejsou dořešeny – dopravní napojení, odvodnění lokality, dopady na životní prostředí. „Problematické body by se podle nás měly řešit s předstihem a dostatečným důmyslem,“ uvedla dále. Starostka odpověděla, že zastupitelé budou reagovat až při projednávání příslušného bodu změny územního plánu.

### Nový člen rady

Namísto Vlastimila Slaného (Naše Boskovice), který před časem rezignoval na pozici radního a zůstává řadovým zastupitelem, byl zvolen Vladimír Farský ze stejného uskupení. Podpořili ho i někteří opoziční zastupitelé, konkrétně Milan Janáč ze Sociální demokracie a Karet Trefný z SPD a Trikolory. Ostatní se zdrželi, proti byl pouze Jaroslav Dohnálek. Společně s koalicí, které v tu chvíli dva zastupitelé chyběli, tak Vladimír Farský obdržel 16 hlasů.

### Dotace

Zastupitelstvo postupně schválilo několik dotačních programů – nejprve aktualizaci dokumentu Program regenerace Městské památkové zóny. Opoziční zastupitelka Dagmar Hamalová (SPOLU) upozornila, že v dokumentech je řada pravopisných a stylistických chyb, vedení města slíbilo nápravu. Dagmar Hamalovou dále zajímalo, proč k materiálu není vyjádření městské architektky. Doplnil ji sociální demokrat Petr Malach otázkou: „Na co tedy tu městskou architektku máme, když s ní toto nekonzultujeme?“ Starostka to označila za provozní slepotu a uvedla, že městská architektka bude doplněna jako členka památkové komise, která dokument připravuje.

Vyhlášeny byly dotační programy na provoz volnočasových organizací, pro sportovní a volnočasové aktivity, pro sport a pro kulturu. Změny v dotačních programech jsou pouze drobné. Na podnět finančního výboru je do pravidel zahrnuto, že „žádost může být vyřazena v případě, kdy v rámci rozhodování o jejím přidělení bude zjištěno, že žadatel nedodržuje právní předpisy ve vztahu k předmětu své činnosti“. Kupříkladu když nedodává řádně k uveřejnění podklady do sbírky listin, je proti němu vedeno trestní či správní řízení související s jeho činností a podobně.

### Knihobudka, auto a školský obvod MŠ

O knihobudku na náměstí se budou starat Kulturní zařízení města Boskovice, zastupitelé schválili příslušný dodatek ke zřizovací listině. Zastupitelstvo také potvrdilo nákup vozidla pro orgán sociálně-právní ochrany dětí (OSPOD) z dotace. V souladu s legislativou se také novelizovala vyhláška o školském obvodu mateřské školy, konkrétně výše příspěvku obcí Chrudichromy a Újezd u Boskovic, které jsou do školského obvodu zahrnuty.

### Změna územního plánu

Mimořádně dlouhá a komplikovaná debata předcházela schválení čtvrté změny územního plánu. Usnesení bylo tentokrát předloženo ve dvou variantách – první předpokládala vrátit územní změnu k novému projednání s pokyny zastupitelstva, druhá vydat v připravené podobě. 

První varianta předpokládala, že by z upravované územní změny bylo vyjmuto několik konkrétních bodů – tedy lokalit, ve kterých by změna byla podmíněna dalšími požadavky, jak může zástavba na místě vypadat.

Konkrétně se jednalo o několik lokalit – konkrétně dnešní prodejny Renault, kde je naplánována výstavba bytového domu, který by mohl mít až čtyři podlaží a páté uskočené; podobný problém je u budovy bývalého obchodu a později lékárny u nemocnice. Velké domy by zde také přinesly problém s parkováním.

Další změny se týkaly právě lokality Milánovy, o které byla řeč v úvodu a kvůli které dorazilo na zastupitelstvo několik občanů a občanek. Zde se stručně řečeno jedná o intenzitu zástavby a dopravní napojení. Část vedení města požadovala, aby na celou lokalitu byla zpracována jedna územní studie, která by ji komplexně řešila. 

Velká část diskuse zastupitelstva se týkala procesních záležitostí, kdy se otevřela ještě třetí možnost, totiž že by návrh byl stažen z programu. Některým opozičním zastupitelům šlo o to, aby se kvůli třem problematickým lokalitám nezdržel celý proces i pro ostatní žadatele, jejich lokality jsou součástí změny číslo čtyři územního plánu. Kvůli vyjasnění procesních záležitostí zastupitelé jednání na asi dvacet minut přerušili.

Dále se diskutovalo, jestli a do jaké míry má zastupitelstvo zasahovat do záměrů majitelů pozemků, nebo jestli mají nechat vše na stavebním řízení a jeho zákonných limitech.

Koalice byla v této otázce nejednotná. Pro přepracování územní změny a omezení stavitelů byla Změna22 a Piráti. K nim se nakonec nepřidala opozice a zastupitelstvo tak změnu územního plánu schválilo v navržené podobě. Hlasování způsobilo rozpory nejen v koalici a opozici, ale i uvnitř některých uskupení. Pro schválení hlasovalo SPOLU a Naše Boskovice, k nim se přidali sociální demokraté Petr Malach a Oldřich Kovář a Pirát Jan Nádvorník. To zajistilo většinu 16 mandátů. Schválení nepodpořila Změna22 a také sociální demokraté Hana Nedomová a Milan Janáč a Pirát Radek Šamšula. Proti byl i Karel Trefný z SPD a Trikolory.

Na samotný závěr zastupitelstva pak ještě Dagmar Hamalová prosadila uspořádání zastupitelského semináře k této lokalitě a dalšímu postupu.

### Sociální záležitosti

Zastupitelstvo schválilo obvyklé materiály ze sociální oblasti – minimální síť okresu Blansko, akční plán sociálních služeb ORP Boskovice a podporu sociálních služeb v ORP Boskovice v roce 2025\. Podle vysvětlení vedoucí sociálního odboru Aleny Votroubkové dochází u některých služeb ke snížení nutné procentuální spoluúčasti obcí, jinak je systém dominantně financován přes kraje.

### Rozpočet

Po bloku drobnějších majetkových záležitostí, které byly odsouhlaseny bez diskusí, se zastupitelé věnovali finančním záležitostem. Nejprve vzali na vědomí závěrečné účty Svazku obcí Boskovicko, Svazku vodovodů a kanalizací a Svazku obcí pro výstavbu rychlostní komunikace R43.

Poté přišlo na řadu letošní čtvrté rozpočtové opatření. To obsahuje navýšení příjmů města o 14,5 milionu korun a výdajů přibližně o 15 milionů korun. Největší část nových příjmů tvoří desetimilionová dotace na veřejné osvětlení.

Do rozpočtu bylo zařazeno 100 tisíc korun na pomoc obcím postiženým povodněmi.

Dotazy opozice směřovaly jako obvykle k výdajům. Michaelu Žejškovou (SPOLU) zajímalo vytvoření strategie cestovního ruchu za 100 tisíc korun, konkrétně co navíc strategie nabídne oproti kapitole o cestovním ruchu ve strategickém plánu města. Místostarosta Lukáš Holík (Naše Boskovice) reagoval, že nová strategie bude detailnější. Michaelu Žejškovou dále zajímal další osud bazénu v mateřské škole Na Dolech, protože z rozpočtu vypadly 2 miliony korun na jeho opravu. „V letošním roce jsme se rozhodli do bazénu neinvestovat,“ odpověděla starostka Jana Syrovátková. O dalším postupu se chce vedení města poradit s novou ředitelkou mateřské školy.

Michaela Žejšková požádala, aby bylo zastupitelstvo pravidelně informováno o přípravě stavby sportovní haly. Starostka informace přislíbila. Nyní se navýšily náklady na přípravu stavby o 2,5 milionu korun. Město má vysoutěžené administrátora stavby a správce stavby a zpracovávají se podrobné zadávací podmínky. Vychází se ze zadání, které prošlo sportovní komisí. Na téma má proběhnout zastupitelský seminář, soutěž by měla být vyhlášena na konci roku.

Zastupitelka Michaela Žejšková se dále ptala na kultivační strategii města. Místostarosta Lukáš Holík vysvětlil, že se jedná o manuál k veřejnému prostoru, zejména v centru města. Opozici zajímala role městské architektky, místostarosta vysvětlil, že ta bude na zadání pracovat a posléze bude spolupracovat s externím dodavatelem strategie. Jaroslav Dohnálek pak upozornil, že existuje [veřejná kuchařka kultivační strategie od Veroniky Rút](https://veronikarut.com/project/kucharka-kultivace-pro-200-mest). Po dotazu Dagmar Hamalové vyšlo najevo, že město pravděpodobně osloví právě spolek, ve kterém autorka figuruje, a speciální strategie by měla zahrnout konkrétní boskovická specifika.

Další dotaz se týkal objektu [bývalého hasičského štábu na ulici Svatopluka Čecha](https://fotky.ohlasy.info/Štáb-civilní-obrany). Starostka vysvětlila, že podrobnosti představí studie objektu, která bude brzy hotová. Přesunout se sem má Středisko volného času a dále zde vznikne školka dětská skupina, a to především pro děti od dvou let. Dagmar Hamalová upozornila, že na dětské skupiny jsou dotace, ale následný provoz je dražší pro rodiče.

Jaroslava Dohnálka (SPOLU) zajímalo, proč je v rozpočtu na 8 milionů navýšena položka na tůně u Mladkova, když se projekt letos nebude dělat. Starostka vysvětlila, že kvůli žádosti o dotaci je třeba mít položku schválenou v rozpočtu. Bývalého starostu dále zajímalo navýšení investice do rekonstrukce restaurace v katolickém domě a jestli se odrazí v ceně nájmu. Starostka odpověděla, že nájem byl vysoutěžen a nutnost větších oprav se ukázala až po odchodu předchozího nájemce. 

Jaroslav Dohnálek se dále ptal na nutnost opravy opěrné zdi u sokolovny. Přítomný ředitel KZMB Ondřej Dostál vysvětlil, že do zdi dlouhodobě zatékalo a nyní sjíždí k pozemku sousedů.

Michal Knödl se ptal na osud stacionárních radarů, protože městská rada zrušila výběrové řízení na jejich pořízení. Starostka Jana Syrovátková vysvětlila, že cena vzešlá z výběrového řízení byla příliš vysoká a neodpovídala průzkumu trhu.

Na dotaz Dagmar Hamalové tajemník David Škvařil vysvětlil, jak bude město řešit, že úřady práce budou omezovat obecně prospěšné práce využívané na úklid města. Město tyto lidi zaměstnalo a využívá také program veřejné služby.

### Nemocnice

Delší debata na zastupitelstvu byla věnována nemocnici. [Popsali jsme ji už v samostatném textu](https://ohlasy.info/clanky/2024/09/jednatel-konci.html), kde jsme informovali o rezignaci jednatele nemocnice Radima Dembiňáka, který krátce po vyhrocenější diskusi s opozičními zastupiteli rezignoval.

{% photo src="https://i.ohlasy.info/i/028d4420.jpg" caption="První pracovní návrh mapy školských obvodů, který bude dále upravován a měněn do finální podoby" author="Město Boskovice" width=3866 height=2261 /%}

### Rozdělení školy

Radní Radek Pernica (Změna22) na zastupitelstvu prezentoval aktuální stav procesu rozdělení základní školy. Harmonogram se podle něj lehce upravuje, nyní je vyroben první návrh školských obvodů. O definitivním rozdělení či ponechání sloučené školy by mělo ministerstvo rozhodnout v lednu. „To je klíčový termín,“ uvedl Radek Pernica. Případné finální určení školských obvodů by mělo proběhnout v únoru.

První návrh školských obvodů vychází mimo jiné z populační projekce a také z analýzy rozdělení škol. Přirozeně největší spádovou oblast má škola zvaná Zelená, nejproblematičtější je podle Radka Pernici naopak Sušilova, u které dochází k překryvu se Zelenou. Na Sušilově je dnes také největší počet žáků dojíždějících z jiných obcí. Škola na Slovákově ulici obsluhuje přirozeně západní část města.

Radek Pernica zdůraznil, že aktuální návrh vychází z hlediska vytíženosti škol tak, že bude naplněn slib rodičům, že bude možné dát dítě na školu, kde je již jeho sourozenec, i když by podle školského obvodu spadalo na jinou školu.

První návrh školských obvodů je podle Radka Pernici živý materiál, který se bude postupně dopracovávat. Zveřejněná mapa s prvním rozdělením ulic tedy není definitivní. 

Dagmar Hamalová, která je ředitelkou Sudické školy, upozornila, že ministerstvo školství v posledních letech nedodržuje lhůty a definitivní informace o souhlasu s rozdělením škol nemusí být v lednu potvrzena. Radek Pernica vysvětlil, že klíčový termín je dubnový zápis do prvních tříd, předtím musí ještě vše stvrdit zastupitelstvo – buď únorové, nebo později mimořádné. 

Ke školským obvodům Dagmar Hamalová uvedla, že rozdělení se drží historie a tím pádem neubírá dnes přetížené Zelené škole a dochází podle ní ke znevýhodnění Sušilovy. A další zátěž a nerovnost podle ní vytváří právě děti z okolních obcí. „Je to opravdu jiná práce, když si vedete děti od první do deváté třídy, a když se třídy promíchají se žáky odjinud,“ vysvětlila Dagmar Hamalová. Radek Pernica opakoval, že návrh bude upravován a měl by směřovat k lepšímu rozložení ve spolupráci s ředitelem školy a dalšími odborníky.

### Dotazy a připomínky zastupitelů

Opoziční zastupitel za Sociální demokracii a bývalý ředitel KZMB Oldřich Kovář upozornil na zastaralé bannery na ulici Kapitána Jaroše, které zvou na loňské akce. Místostarosta Lukáš Holík slíbil nápravu. Oldřichu Kovářovi se obecně zdá, že město málo využivá bannerovou reklamu na příjezdu do města pro propagaci akcí. Dále pochválil letošní Husí slavnosti a také koncert Divokého Billa situovaný do spodního zámeckého parku, kde je větší kapacita než v letním kině. Nakonec upozornil, že mu zpravodaj přišel až 9\. září.

Místostarosta Radek Šamšula informoval, že [podávání návrhů do participativního rozpočtu](https://ohlasy.info/clanky/2024/09/boskovize.html) je posunuto do 13\. října.

Petr Malach poprosil, aby na příští zastupitelstvo byla zpracována informace o činnosti Svazku vodovodů a kanalizací a o ceně vody. 

Na závěr došlo také na poděkování hasičům i nemocnici ze strany bývalé starostky Hany Nedomové a současné starostky Jany Syrovátkové za práci při povodních.

Místostarosta Lukáš Holík ještě informoval o [úspěších města v soutěži Třídíme nejlépe](https://boskovice.cz/ve%2Dtrideni%2Dodpadu%2Djsme%2Dnejlepsi%2Dboskovice%2Dzvitezily%2Dve%2Dvsech%2Dkategoriich/d-49221).
