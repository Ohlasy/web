---
title: Od rodinných domů se bude v Boskovicích svážet odpad už jen jednou za dva týdny
cover-photo: https://i.ohlasy.info/i/2b100fa5.jpg
author: Tomáš Trumpeš
category: zpravodajství
tags: odpady
---

*Boskovická městská rada odsouhlasila snížení frekvence svozu směsného komunálního odpadu od rodinných domů. Nově se od příštího roku nebude svážet každý týden, ale jednou za dva týdny. Rozhodnutí předcházel průzkum v podobě takzvaného kontrolního svozu. Díky opatření se nebude občanům zvedat poplatek za odpady.*

{% photo src="https://i.ohlasy.info/i/2b100fa5.jpg" author="Tomáš Znamenáček" width=4032 height=3024 /%}

První říjnové pondělí proběhl v Boskovicích kontrolní svoz popelnic, při kterém se kontrolovala zejména naplněnost nádob a zběžně také jejich obsah. Proběhl také rozbor komunálního odpadu. Akce přinesla konkrétní data, která podpořila úmysl vedení města snížit frekvenci svozu od rodinných domů. „Jsme obec, která velice dobře třídí, a když jsme k tomu získali i ceny, říkali jsme si, jestli už u nás není týdenní svoz u rodinných domů přežitek,“ okomentoval situaci místostarosta Lukáš Holík (Naše Boskovice). Kontrola to podle něj potvrdila.

Z celkového množství svezeného odpadu bylo jen necelých 29 procent již netříditelného odpadu. Jinými slovy přes 70 procent odpadu z běžných popelnic by mohlo či spíše mělo správně skončit v pytlích, nádobách či kontejnerech na tříděný odpad, případně ve sběrném dvoře.

Kontrola naplněnosti nádob ukázala, že přibližně 60 procent nádob u rodinných domů bylo zaplněno jen ze čtvrtiny až poloviny. Svoz těchto nádob by se tedy mohl bez problémů posunout. Zbylých 40 procent nádob bylo téměř plných. Rozbor radnici podle místostarosty Lukáše Holíka ukázal, že teoreticky by mohlo město jít až na měsíční frekvenci svozu, ale radní si prozatím řekli, že v této chvíli půjdou pouze do čtrnáctidenní varianty. „Data to ukazují jasně. Pokud by byl zachován týdenní svoz, bude to jen pro ty, kdo netřídí a chovají se nehospodárně,“ dodal místostarosta.

V Boskovicích žije asi polovina lidí v rodinných domech a polovina lidí v bytových domech. Opatření se tak dotkne asi 6 tisíc obyvatel.

Podle města není cílem snížení frekvence svozu jen finanční úspora, ale opatření má přispět také k efektivnějšímu využívání zdrojů a k plnění zákonných povinností. Podle současné legislativy je totiž Česká republika povinna postupně omezovat množství odpadu ukládaného na skládky a od roku 2030 bude skládkování zakázáno úplně. „Do této doby má být podíl skládkovaného odpadu výrazně snížen, což nás nutí hledat efektivnější způsoby nakládání s odpady a podporovat vyšší míru třídění,“ vysvětluje boskovická radnice v tiskové zprávě.

Už do roku 2025 je obec povinna zvýšit podíl vytříděných recyklovatelných složek komunálního odpadu alespoň na 60 procent z celkového množství vyprodukovaného odpadu. To je poměrně vysoký nárok – v loňském roce 2023 Boskovice vytřídily 43 procent.

V rámci podpory třídění město již v minulosti zavedlo sběr tříděného odpadu *door to door*, kdy byly občanům rozdány nádoby pro třídění odpadů z domácností (plast, papír a bioodpad), dále byly rozdány kompostéry pro rodinné domy a v poslední době i biotejnery pro bytové domy. Díky tomu se daří lépe třídit a postupně snižovat množství směsného odpadu, který je potřeba svážet.

Výsledky průzkumů podle boskovické radnice nyní ukazují, že počet třídících občanů narůstá. Přibližně 52 procent občanů z rodinných domů již nyní vystavuje nádoby s komunálním odpadem méně často než jednou za týden, protože tříděním snížili objem směsného odpadu, který produkují.

Podle místostarosty Lukáše Holíka město očekává, že snížení frekvence svozu přinese úsporu nákladů. „Díky tomu nebudeme muset zvyšovat poplatky za svoz odpadu na následující rok,“ vyjádřil se místostarosta. 

Konkrétní vyčíslení nákladů zatím není možné, data přinese až zkušenost s novým systémem. Ušetřit by se mělo jak přímou platbou za počet výsypů popelnic, tak tím, že opatření povede k vyšší míře třídění a tím se sníží náklady za likvidaci odpadu. Celkové náklady jako například ceny na spalovnu průběžně rostou, takže snížení těchto nákladů by mělo pomoct udržet poplatky alespoň na stejné úrovni. V Boskovicích se aktuálně platí jeden tisíc korun ročně.

Princip je podle místostarosty Lukáše Holíka nyní všude stejný – pokud se občané snaží a odpad třídí, ceny jim zůstávají stejné. Pokud ne, zdražuje se. Někde už se navíc sváží jen jednou do měsíce. 

Starostka Jana Syrovátková (Změna22) doplnila, že se dívala na situaci v okolních obcích a podobně velká města mají obvykle čtrnáctidenní frekvenci už dávno. „A problém nemají, nejsou zavaleni odpadem,“ uvedla starostka. Menší obce mají často frekvenci měsíční.

Nejvíc celý systém odpadového hospodářství zatěžuje organický odpad, u rodinných domů tedy zejména produkce ze zahrad. Bioodpad je proto ideální zpracovávat na kompostech nebo dávat do biokontejnerů. Město podle ní musí počítat s tím, že legislativa je neúprosná a pokuty za překračování produkce směsného odpadu budou poměrně drakonické. Lukáš Holík dodává svou zkušenost, že nelze spoléhat na jedno konkrétní opatření, které by přineslo velký efekt, ale je třeba neustále celou věc posouvat, jednotlivé kroky vysvětlovat a vzdělávat veřejnost. V tomto konkrétní případě ze zkušeností jiných měst vyplývá, že by opatření mělo přinést nejen finanční efekt, ale opět zvýšit i míru třídění.