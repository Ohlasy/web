---
title: "Každý má svůj příběh: Hugo Mensdorff-Pouilly – Jsem patriot a je mi v Boskovicích dobře"
cover-photo: https://i.ohlasy.info/i/b1801299.jpg
author: Ladislav Oujeský
category: seriály
serial: pribehy
---

*Pro mě to byl vždycky „Pan Hrabě“, nejčastěji jsem ho potkával na nedělní bohoslužbě v kostele. Tak dlouho jsem se odhodlával oslovit ho s prosbou o natočení jeho životního příběhu pro Paměť národa, až mě předběhli kolegové v Praze. Dozvěděl jsem se to od něho, když jsme spolu seděli v restauraci Pod Zámkem, kam mě pozval na kávu. Nezapomenutelný byl jeho smysl pro humor, osobitý pohled na svět a v posledních letech i jeho červený „papamobil“ – elektrické vozítko s naftovým topením. Připomeňme si jeho příběh k nedožitým 95\. narozeninám.*

{% photo src="https://i.ohlasy.info/i/88bc3861.jpg" caption="Druhá třída základní školy na Komenského náměstí, 1936. Hugo Mensdorff-Pouilly v první lavici v bílé košili." width=3036 height=2184 /%}

Hugo Mensdorff-Pouilly se narodil 24\. října 1929 v Boskovicích na Moravě. Pochází z hraběcího rodu, který má původ ve Francii. Dětství prožil spolu s dalšími sedmi sourozenci v Boskovicích a okolí. Do páté třídy obecné školy chodil do Brna, kde nastoupil na gymnázium, které však nedokončil, jelikož nebyl připuštěn k maturitě. V roce 1948 se rodina pokusila emigrovat, ale pamětník s rodiči místo v exilu skončil ve vězení. Byl poslán do tábora nucených prací v Novákách na Slovensku, kde strávil dva měsíce. Vojenskou službu absolvoval u Pomocných technických praporů. Za socialismu vykonával různé profese, pracoval jako řidič, úředník v kanceláři kovoslužby, umývač aut a montér pneumatik u ČSAO, skladník a mnohé další. Po revoluci nastoupil na ministerstvo zahraničních věcí, zastával post konzula v Paříži a také na velvyslanectví řádu maltézských rytířů. Žil střídavě v Praze a v Boskovicích, kde rád prováděl po zámku, který byl jeho rodu navrácen při restitucích. Hugo Mensdorff-Pouilly [zemřel 21\. listopadu roku 2023](https://ohlasy.info/clanky/2023/12/zemrel-hugo-mp.html).

### Rodiče

Na svého tatínka Alfonse Karla Mensdorffa-Pouilly vzpomínal s obdivem a úctou: *„Otec byl poslední grandseňor, neuvěřitelně skromný a báječný člověk. Vždycky věděl jenom o jednom směru, o kterém byl přesvědčený. Neuměl uhnout ze své cesty.“* Pamětníkův otec měl rád lov, hony, chození po lese a sbírání známek. Sám sebe považoval za moravského občana a podepsal deklaraci české šlechty, tedydokumenty vyjadřující věrnost státu, příslušnost signatářů k českému národu a snahu o zachování celistvosti země. Oba rodiče byli nuceni k přijetí německého občanství, což odmítli. Za heydrichiády byl otec zatčen gestapem, ale ukázalo se, že šlo o křivé obvinění, a tak byl následně propuštěn. Dnes již s humorem Hugo Mensdorff-Pouilly vzpomíná, jak si šli se sourozenci jako malí kluci vyzvednout tatínka na gestapo. Po válce byl otec internován [v táboře nucených prací v Hodoníně u Kunštátu](https://ohlasy.info/clanky/2016/09/tabor-hodonin.html). Poté těžce onemocněl. Matka Marie Strachwitzová vedla domácnost, což byla vzhledem k velikosti panství těžká práce. *„Maminka byla zlatá, ale přísná. I když trestala, tak milovala,“* vzpomínal na matku Hugo Mensdorff-Pouilly. Na zámek byla roku 1942 uvalena německá správa a rodina přišla o právo o něm rozhodovat.

### Pokus o emigraci

V roce 1948 se rodina rozhodla emigrovat. Avšak na rozdíl od svých sourozenců, kterým se podařilo překročit Dunaj a dostat se do Rakouska, byl pamětník i s rodiči zadržen a uvězněn v Bratislavě. Spolu s otcem se tak ocitli v jedné cele. *„Škrábali jsme ve vězení brambory společně s Ing. Kopeckým, manželem Lídy Baarové,“* vzpomíná Hugo Mensdorff-Pouilly. Po tomto neúspěšném pokusu o emigraci se rodina vrátila do Boskovic. V jeho důsledku byl pamětník měsíc před maturitou vyloučen ze školy. Po pokusu o emigraci musel Hugo Mensdorff-Pouilly nastoupit do tábora nucených prací v Novákách na Slovensku. V táboře to nejprve vypadalo, že ho kolektiv nepřijme, jelikož je Čech. Když se však později dozvěděli, že pochází z Moravy, vztahy se urovnaly. V táboře strávil dva měsíce a poté byl na žádost propuštěn. Chtěl totiž složit maturitní zkoušku, ke které však nakonec nebyl ani připuštěn. Schválení žádosti napomohl také fakt, že sehnal dvě lahve slivovice pro svého velitele.

### Chodil jsem o holi

Od ledna roku 1950 začal pracovat jako úředník v kovoslužbě, kam se dostal díky šťastné náhodě. V roce 1951 přišla akce 77, v rámci které mělo být přesunuto 77 tisíc úředníků do výrobního procesu. Pamětník však v té době chodil o holi, a tak do výroby přesunut nebyl*. „Říkal jsem si, že doba je nejistá. Já budu radši kulhat,“* vysvětluje s humorem, proč nosil hůl.

Toto „kulhání“ mu pomohlo i na vojně u 53\. pluku Pomocných technických praporů (PTP), odkud ho chtěli poslat do dolů, ale díky holi zůstal spokojeně ve stavebnictví. Na době strávené u PTP nalézá i mnoho pozitivního. *„Bylo zde také pár kněží, kteří byli skvělými společníky. Byla to vynikající společnost. Lepší než být u normální jednotky,“* vzpomíná Hugo Mensdorff-Pouilly. Během vojny hůl ztratil, a tak vojnu dokončil bez hole a nekulhal až do stáří.

Dne 1\. června 1990 nastoupil na ministerstvo zahraničních věcí. Nějaký čas pobýval také v Paříži, kde zastával post konzula. Hodně práce měla rodina s komplikovanými restitucemi rodového majetku. S restitucemi pomáhal také řádu maltézských rytířů, kde působil.

 *„Jsem věřícím katolíkem a ohromně mi to v životě pomohlo,“* vyjadřoval se k otázce víry a dodával: *„Jsem patriot a je mi v Boskovicích dobře, rozhodně lépe než v Praze.“* 

Hugo Mensdorff-Pouilly zemřel 21\. listopadu 2023\. Celý příběh zpracoval David Lomič a můžete si ho [přečíst zde](https://www.pametnaroda.cz/cs/mensdorff-pouilly-hugo-1929).