---
title: "Také v Boskovicích vyhrálo ANO před SPOLU. Třetí Stačilo!, čtvrtí Přísaha a Motoristé"
cover-photo: https://i.imgur.com/YaA8Qr4.jpg
author: Tomáš Trumpeš
category: zpravodajství
---

*Jen mírně se liší výsledky voleb do Evropského parlamentu v Boskovicích od těch celostátních. I v našem městě překročilo nutnou pětiprocentní hranici sedm stran, které uspěly celostátně. Stejné je i pořadí na prvních dvou místech – také v Boskovicích zvítězilo ANO před koalicí SPOLU.*

{% photo src="https://i.imgur.com/YaA8Qr4.jpg" caption="Volební místnost v Boskovicích" author="Tomáš Trumpeš" width=4032 height=3024 /%}

Na celostátní úrovni získalo vítězné ANO 26,14 procent hlasů, v Boskovicích o něco méně: 25,10 procent. Koalice SPOLU poklesla o trochu víc, celostátně dosáhla na 22,27 procent, v Boskovicích na 20,80 procent hlasů.

Pořadí na třetím a čtvrtém místě si strany v Boskovicích prohodily. Celostátně třetí Přísaha a Motoristé se ziskem 10,26 procent skončili v Boskovicích čtvrtí s 9,98 procenty hlasů. Přeskočila je koalice Stačilo!, která je celostátně čtvrtá s 9,56 procenty hlasů, ale v Boskovicích získala 12,87 procent hlasů.

Pátí zůstávají Starostové a osobnosti pro Evropu. Celostátně získali 8,70 procent hlasů, v Boskovicích 7,55 procent hlasů.

Velmi těsný rozestup dělí poslední dvě strany, které si rovněž prohodily pořadí. Celostátně šestí Piráti se ziskem 6,20 procent dostali v Boskovicích pouze 5,34 procent hlasů, zatímco SPD a Trikolora měly celostátně 5,37 a v Boskovicích 5,56 hlasů.

Volební účast dosáhla v České republice 36,45 procent voličů, v Boskovicích je lehce nižší – volit přišlo 35,16 procent voličů. To představuje 3215 odevzdaných platných hlasů.

Pokud by vás tedy zajímaly ne procenta, ale přesný počet voličů, kteří podpořili jednotlivé strany, vypadá výsledek v Boskovicích takto: ANO volilo 807 lidí, SPOLU 669 lidí, Stačilo 414, Přísahu a Motoristy 321, SPD a Trikoloru 179 a Piráty 172 lidí.

### Preferenční hlasy

Ve volbách do Evropského parlamentu mají voliči k dispozici dva preferenční hlasy. Voliči hnutí ANO v Boskovicích nejvíce podpořili lídryni kandidátky Kláru Dostálovou, které dali 170 preferenčních hlasů, druhá byla s velkým odstupem Jaroslava Jermanová Pokorná, kterou kroužkovalo 43 voličů. U koalice SPOLU rovněž bodoval lídr kandidátky Alexandr Vondra, který dostal 102 preferenčních hlasů, druhý byl Tomáš Zdechovský s 88 hlasy.

Velký počet preferenčních hlasů dostal podobně jako celostátně i lídr kandidátky Přísaha a Motoristé Filip Turek, v Boskovicích ho kroužkovalo 159 lidí. A velice úspěšná byla i lídryně kandidátky Stačilo! Kateřina Konečná, která zde dostala 148 preferenčních hlasů. Také u Starostů bodovala nejvíce lídryně Danuše Nerudová s 61 preferenčními hlasy.

Zajímavá situace nastala u SPD a Trikolory a u Pirátů. Ani u jedné z těchto stran totiž neuspěl lídr kandidátky – Petr Mach ani Marcel Kolaja se do europarlamentu nedostali. A voliči v Boskovicích měli stejný názor, i zde porazil Petra Macha s 20 hlasy europoslanec Ivan David se 44 hlasy a u Pirátů získala europoslankyně Markéta Gregorová 28 hlasů oproti 24 hlasům pro lídra Kolaju.

### Jihomoravský kraj

Pozoruhodně těsný byl výsledek evropských voleb v Jihomoravském kraji. Při účasti 36,85 procent hlasů zde zvítězilo hnutí ANO s 24,34 procenty před koalicí SPOLU s 24,28 procenty hlasů. Při celkovém počtu přes 340 tisíc platných hlasů tak o krajském vítězství ANO rozhodlo pouhých 229 voličů. 
