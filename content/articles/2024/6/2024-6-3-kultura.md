---
title: Kulturní podcast na červen s festivalem Concentus Moraviae
cover-photo: https://i.ohlasy.info/i/39541a05.jpg
author: Tomáš Trumpeš
category: zpravodajství
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si po telefonu vyzpovídali Evu Dittrichovou z mezinárodního hudebního festivalu Concentus Moraviae, který v průběhu června navštíví Boskovice a také Rájec a Lysice. Součástí podcastu jsou i pozvánky na vybrané dubnové akce, ty si zde můžete také přečíst.*

{% podcast_player file="2024/podcast/concentus.mp3" /%}

### Melomania | Nela Dusová & 2in2out – křest alba

Zveme na další ročník Melomanie – festivalu improvizované a jiné hudby. Uskuteční se v pondělí 3. června od 19 hodin v Prostoru a zahraje na ní jazzové kvarteto 2in2out, které v ten večer pokřtí své debutové album. Kvarteto tvoří saxofonistka Nela Dusová, kytarista Jan Lacina, bubeník Adam Sikora a kontrabasista Peter Korman. 

### The Cinelli Brothers (UK)

Po dvou letech se do Boskovic vrací kapela The Cinelli Brothers, která minule vyprodala zámecký skleník a podle pořadatelů patřil jejich koncert k tomu nejlepšímu, co cyklus Jazz & Blues nabídl. Bluesrockoví bratři Cinelliové zahrají ve středu 5. června od 19 hodin.

### Honza Jícha: Vážný koncert s prvky srandy

Další pozvánka je na workshop Honzy Jíchy. Honza Jícha je písničkář a také stand-up komik, který nachází radost v předávání svých zkušeností ve slam poetry. Tuto disciplínu, která je založena na komunikaci s diváky a stojí na pomezí divadla a poezie, si můžete přijít vyzkoušet ve čtvrtek 6. června v 17 hodin do židovského obecního domu. V 19 hodin pak proběhne koncert, na kterém vystoupí mimo jiné i žáci z odpolední dílny. 

### Concentus Moraviae

Dvěma koncerty letos navštíví Boskovice také věhlasný hudební festival Concentus Moraviae. Nejprve to bude v pátek 7. června od 19.30 ve skleníku klavírista Olli Mustonen a Bennewitzovo kvarteto, a poté v sobotu 15. června rovněž od 19.30 na zámku soubor ČaroTaJ, který hraje autorské úpravy lidových písní ze Slovácka a Kopanic. Na zámku v Rájci vystoupí už v pondělí 3. června klavírista Ivo Kahánek a v sobotu 22. června zde zahrají Petr Nouzovský – violoncello, Martin Sadílek – harfa a Martin Kasík – klavír. Na zámku v Lysicích zahraje ve čtvrtek 20. června Duo Ardašev.

### Ewa Farna

Ve středu 19. června v 19 hodin v letním kině zazpívá zpěvačka Ewa Farná, často přezdívaná jako královna českého popu. Svými texty a hudbou, která se během let hodně proměnila a zajímavě vyvinula, ukazuje, že pop nemusí být jen povrchní.  

### Jazz jam #12

Další jazzový jam proběhne v Prostoru ve čtvrtek 20. června od 19 hodin. Pozvání tentokrát přijal experimentátor a skvělý saxofonista Radim Hanousek, takže to vypadá na věru výtečný večer.

### RapAmbush #3 – Hyny the Kid & Hopsen Clark

Rap, skate, graffiti, djs, freestyle and friends od odpoledne až do rána, tak popisují program organizátoři skate-undergroundové akce RapAmbush. Na třetím ročníku vystoupí vítěz rapové soutěže The Mag Wrap Hyny the Kid a Hopsen Clark. Akce se koná v sobotu 22. června od tří odpoledne.

### Marian Friedl a Martin Kocián

Ve čtvrtek 27. června v 19 hodin zazní v synagoze lidové i autorské písně zakořeněné v tradiční hudbě Západních Karpat, a to v podání Mariana Friedla a Martina Kociána, jejichž projev je rozkročen mezi folkem, folklorem, jazzem a world music.

### Kino

V rámci cyklu Tady Vary můžete ve středu 12. června zajít do kina na předpremiéru filmu Ve jménu cti – příběh z historické Francie, kde se s šavlemi a kordy bojuje konečně také za rovnoprávnost žen. Snímek vyhrál diváckou cenu na 57. MFF Karlovy Vary. A pro fanoušky heavymetalu doporučujeme ještě koncertní film GHOST: RITE HERE RITE NOW. Jedná se o první celovečerní film, který kombinuje živé vystoupení s příběhem a historií skupiny GHOST. 

### ZUŠ

A rádi bychom také vyzdvihli práci žactva a učitelstva na boskovické ZUŠ, která si na červen připravila celkem 20 koncertů, vystoupení a besídek. Za všechny zmíním a pozvu na slavnostní závěrečný koncert, který se bude konat ve středu 5. června  od 17 hodin v sokolovně. Na podrobný program se prosím [podívejte na web školy](https://www.zusboskovice.cz/).