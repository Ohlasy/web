---
title: Nemocnice řeší další výpovědi na interně a usiluje o záchranu dětského oddělení
cover-photo: https://i.ohlasy.info/i/f7534de5.jpg
author: Tomáš Trumpeš
category: zpravodajství
tags: nemocnice
---

*V boskovické nemocnici pokračují personální problémy – po [omezení interního oddělení](https://ohlasy.info/clanky/2024/05/nemocnice-interna.html) se objevily informace o dalších výpovědích. Ohlasy se proto na tiskové konferenci ptaly vedení města na situaci na interně i na dětském oddělení a také na pokračování politické debaty o budoucnosti nemocnice.*

{% photo src="https://i.ohlasy.info/i/f7534de5.jpg" author="Tomáš Znamenáček" width=4032 height=3024 /%}

„Komunikujeme s našimi lékařkami a hledáme další lékaře do stavu,“ uvedla k situaci na interně starostka Jana Syrovátková (Změna22). Pro to, aby byla nemocnice v komfortu, by podle ní potřebovala doplnit ještě dva až tři lékaře.

Na interním oddělení se v tuto chvíli řeší čtyři výpovědi, ale s lékařkami se stále jedná, informovala starostka s odkazem na to, že podobnou situaci už zažila na dětském oddělení, kde byly již podány výpovědi a nakonec se podařilo lékařky v nemocnici udržet.

Starostka zdůraznila, že na základě jejích zjištění boskovická nemocnice dnes nabízí lékařům kvalitní finanční ohodnocení – lepší než v krajských a fakultních nemocnicích a srovnává se k příjmům lékařů v soukromých ambulancích. „Zároveň bychom našim lékařům chtěli nabídnout i další benefity, a to především benefit času,“ dodala boskovická starostka.

### Dětské oddělení

Vedení města podle starostky stále neopustilo myšlenku na záchranu dětského lůžkového oddělení. Proto mimo jiné vyjednává s Všeobecnou zdravotní pojišťovnou o možnosti vytvoření sdruženého lůžkového fondu gynekologie, dětského oddělení a novorozeneckého oddělení. To by znamenalo, že manažerskou činnost by převzal kompletně pod sebe primář gynekologie a dětské oddělení by bylo garantováno lékařkami s odborností, ale nemuselo by mít vlastní primářku či primáře. To by zároveň umožnilo, aby provoz oddělení mohlo obsáhnout více lékařek na nižší úvazek, což u primářky či primáře není možné, protože primariát vyžaduje minimálně 0,8 úvazek.

Tento model by však musela schválit právě pojišťovna. „Stanovisko VZP bychom měli znát rámcově do měsíce,“ uvedla starostka s tím, že v případě dohody by dětské lůžkové oddělení mohlo takto fungovat od 1. ledna příštího roku.

Tak jako tak však vedení města a nemocnice neustává ani v hledání primáře či primářky. Pouze se snaží připravit také alternativní variantu. „Pokud by se to povedlo, byli bychom první v republice,“ dodala starostka ke sdruženému lůžkovému fondu s tím, že pojišťovny tento model nerady povolují a preferují takzvaný stacionář – ten představuje provoz dvanáct hodin denně, takže ošetřené dítě může v případě potřeby zůstat v nemocnici do večera. „Děti tam leží během dne a třeba dostávají kapačku. Odtud je ale všude daleko a my bychom proto potřebovali pro naše pacienty lůžkové oddělení,“ uvedla starostka Jana Syrovátková. Model stacionáře, který je levnější, je podle ní vhodný tam, kde jsou dětská oddělení blízko sebe.

### Politické debata

Podle starostky pokračuje také politická debata o nemocnici. Na úterý odpoledne byla naplánována velká schůzka koalice s opozičními zastupiteli, na které se má právě situace v nemocnici řešit. Starostka vidí jako primární potřebu doplnit personální stav nemocnice. „V tuto chvíli jsme na tom podobně jako všechny malé nemocnice, takže budeme samozřejmě i politicky řešit, kam s nemocnicí dál,“ uvedla před jednáním boskovická starostka.

Místostarosta Lukáš Holík (Naše Boskovice) dodal, že situaci si podle něj uvědomují jen někteří politici, kteří zároveň chtějí situaci společně konzultovat a řešit. „Někteří mi přijdou stále dost destruktivní. Neuvědomují si, jak tím, co dělají a jak jednají, celé nemocnici zbytečně snižují kredit,“ vyjádřil se Lukáš Holík. Dodal však, že je rád, že se zastupitelé potkají. Koalice podle něj má připravené konkrétní varianty, které chce opozičním zastupitelům nastínit a zjistit, jak se na ně tváří. Výsledek jednání budou Ohlasy zjišťovat.

Druhý místostarosta Radek Šamšula (Piráti) doplnil, že nemocnice zřídila pozici tiskové mluvčí. Už proběhlo výběrové řízení a nová mluvčí, která bude v nemocnici působit na částečný úvazek, se brzy představí. „Doufám, že pozvedne úroveň informovanosti směrem k veřejnosti a k médiím,“ dodal místostarosta Radek Šamšula.
