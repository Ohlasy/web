---
title: Krajské volby se blíží. Boskovičtí kandidáti nemají moc šancí na úspěch
cover-photo: https://i.ohlasy.info/i/dac8bc15.jpeg
category: zpravodajství
author: Tomáš Trumpeš
tags:
     - politika
     - krajské volby 2024
---

*Volby do krajských zastupitelstev se uskuteční v pátek 20. a v sobotu 21. září. Na jižní Moravě se volí 65 krajských zastupitelů, o vítězství se pravděpodobně střetnou hnutí ANO a koalice SPOLU. Podle informací o kandidátních listinách to vypadá, že boskovičtí politici budou mít jen velmi malou šanci proniknout do krajské politiky.*

{% photo src="https://i.ohlasy.info/i/dac8bc15.jpeg" caption="Krajský úřad v Brně" author="Marek Osouch" width=3933 height=2942 /%}

Pokud bychom vycházeli z [výsledku posledních, tedy evropských voleb](https://ohlasy.info/clanky/2024/06/eurovolby.html), mohli bychom v Jihomoravském kraji očekávat poměrně dramatický souboj o vítězství. 

V evropských volbách, které jsou podobně jako krajské volby pokládány za volby druhého řádu a chodí k nim méně voličů, byl totiž souboj hnutí ANO a koalice SPOLU velice těsný. Obě uskupení dosáhly na něco přes 24 procent hlasů a dělilo je 0,06 procentního bodu, což představovalo jen lehce přes dvě stě hlasů. To vše při účasti necelých 37 procent oprávněných voličů. V krajských volbách před čtyřmi lety byla účast podobná – blížila se 39 procentům.

### ANO

Před čtyřmi lety krajské volby [vyhrálo hnutí ANO](https://ohlasy.info/clanky/2020/10/vysledky-voleb.html). Získalo ale jen necelých 20 procent hlasů, což znamenalo 15 mandátů a hnutí skončilo v opozici. Letos ANO povede do voleb starostka Znojma Ivana Solařová a podle boskovického místostarosty a člena ANO Lukáše Holíka má hnutí letos větší ambice, cíl je dosáhnout na 22 mandátů. Pokud by hnutí posílilo, právě Lukáš Holík by měl šanci svůj krajský mandát obhájit – kandiduje totiž na 19. místě. Ani on ale není na pozici, u které by se zisk zastupitelského mandátu dal automaticky předpokládat.

Na otázku po hlavním tématu voleb Lukáš Holík odpovídá, že jako důležité vidí navýšení finančních prostředků do okrajových území Jihomoravského kraje. „Vnímám a cítím důležitost pro náš region. Vidím, kolik financí jde do aglomerace kolem Brna, a rozdíl je velký,“ upozorňuje boskovický místostarosta, krajský zastupitel a kandidát za hnutí ANO.

### SPOLU

Druhým hlavním favoritem na vítězství a na obhajobu hejtmanského postu je koalice SPOLU, vedená dosavadním lidoveckým hejtmanem Janem Grolichem. Před čtyřmi lety strany nekandidovaly společně a vzhledem k tomu, že TOP 09 kandidovala v jiné koalici Spolu pro Moravu, dá se hůř určit, kolik mandátů KDU-ČSL, ODS a TOP 09 obhajují. Počty navíc komplikuje, že politici TOP 09 se po volbách rozhádali, což dokonce skončilo vyloučením lídra Jana Vituly. Kdybychom straně připočetli dva mandáty politiků, kteří zůstali v TOP 09 aktivní, dospěli bychom u koalice SPOLU k počtu 22 mandátů. Pokud bychom sčítali procenta, dostaneme se přes 30 procent hlasů dohromady – to je pro koalici SPOLU poměrně ambiciózní výzva k obhajobě.

Podle místopředsedy boskovické ODS Martina Staňka se projekt koalice SPOLU již v několika volbách ukázal jako úspěšný. „Ambicí proto musí být obhajoba současných pozic a vítězství koalice SPOLU v krajských volbách,“ říká Martin Staněk.

I při velkých ambicích to ovšem nevypadá na úspěch boskovických politiků – kandiduje pouze stávající krajský zastupitel a bývalý boskovický starosta Jaroslav Dohnálek, a to až na třicátém místě kandidátky. 

Jedním z hlavních témat voleb bude podle Martina Staňka určitě doprava. „Současné vedení kraje nyní investuje největší množství finančních prostředků v historii do opravy silnic a dotáhlo úspěšně i projekt nových vlakových souprav. I v kontextu celostátní situace a místního dění v Boskovicích bude stěžejní také oblast zdravotnictví a sociální péče. V neposlední řadě pak bude důležité řešit otázky v oblasti životního prostředí, udržení vody v krajině a výzvy ve středoškolském vzdělávání,“ domnívá se místopředseda boskovické ODS.

### Piráti

Velmi solidního výsledku dosáhli před čtyřimi lety v krajských volbách na jižní Moravě Piráti – získali skoro 14 procent, což znamenalo 10 mandátů. Letos je k obhajobě povede stávající krajská radní Jana Holomčík Leitnerová a Piráti, kteří si působení v krajské koalici pochvalují, chtějí udělat všechno proto, aby 10 mandátů obhájili.

Přímo z boskovických Pirátů nebude na kandidátce nikdo, místostarosta Radek Šamšula je pouze v roli náhradníka. Z regionu kandiduje jen Filip Vítek z Kunic, který se ucházel před dvěma lety o senátorský post. Je však až na 63. místě.

Piráti by rádi pokračovali v práci, kterou dosud na kraji dělali, protože čtyři roky nejsou mnoho a řada projektů je na svém počátku a zaslouží si podle nich pokračování. Jako hlavní témata vidí dostupné sociální služby, vzdělávání a krizové řízení. A boskovický Pirát Jan Bařinka k tomu dodává: „Jako velmi důležité téma aktuálně vnímám podporu duševního zdraví v souladu s krajským plánem, tedy zřízení dalších Center duševního zdraví, zvýšení povědomí o duševním zdraví, destigmatizaci duševních onemocnění a integraci lidí s duševním onemocněním do společnosti.“

### Starostové

Starostové v minulých krajských volbách obdrželi přes 10 procent hlasů a 7 mandátů. Do voleb je povede stejně jako před čtyřmi lety kyjovský starosta František Lukl a letos Starostové deklarují ještě větší ambice. „Jak bylo prezentováno předsedou STAN JMK, tak naším cílem je získat 15 až 20 procent hlasů a v krajském zastupitelstvu tak obsadit minimálně deset křesel. Zisk menšího počtu mandátů bude brán jako neúspěch,“ popisuje předseda boskovických Starostů Filip Jimramovský.

Velmi zvláštní situace nastala při sestavování krajské kandidátky Starostů právě kvůli Boskovicím. Na 13. místě totiž bude za hnutí kandidovat boskovická starostka Jana Syrovátková, která je ovšem v komunální politice reprezentantka vlastního uskupení Změna22. Proti její kandidatuře za STAN se postavila jak místní boskovická, tak oblastní blanenská buňka hnutí. Na krajské úrovni ale její kandidatura i přes poměrně ostrý a veřejný nesouhlas místních členů prošla. Ještě před boskovickou starostkou bude na 11. místě kandidovat starosta Suchého Jakub Hlubinka a boskovické členy STAN bude reprezentovat Vítězslav Kulíšek na 42. místě.

A hlavní témata voleb podle Starostů? „Za mě to bude určitě dopravní dostupnost všech částí kraje či zajištění kvalitní zdravotní péče pro všechny obyvatele Jihomoravského kraje,“ domnívá se Filip Jimramovský.

### SPD + Trikolora

Hotovo s přípravou na krajské volby zatím není u SPD a Trikolory. Podle boskovického zastupitele Karla Trefného je ale jasné, že strany půjdou do voleb společně. Zároveň potvrdil, že nikdo z jejich místních politiků o kandidaturu nemá zájem. SPD před čtyřmi lety získala 4 mandáty.

### Sociální demokracie

Sociální demokraté před čtyřmi lety proklouzli do krajského zastupitelstva poměrně těsně – strana získala něco přes 5,5 procenta a 4 mandáty. Letos je do krajských voleb povede jeden z úspěšných starostů – Břetislav Štefan, který v minulých komunálních volbách získal v brněnské Líšni přes 36 procent hlasů. Předseda boskovické SocDem Petr Malach říká, že důležitá je obhajoba čtyř mandátů a cokoli nad to by byl úspěch. Je přesvědčen, že když byla Sociální demokracie v minulosti součástí koalice, byl za ní vždy vidět kus práce. 

Sám Petr Malach kandiduje na 25. místě. Jako dvojka je na kandidátce starosta Ráječka Vít Rajšlégr a kandidují i další starostové – na 10. místě Zdeněk Wetter z Kunštátu a na 13. místě Pavel Dvořáček z Lysic. Na 31. místě bude ještě letovická radní Daniela Ottová.

Hlavní témata kampaně budou podle Petra Malacha jasná. „Zdravotnictví, sociální služby, doprava, energetika, školství – ale hlavně bude rozhodující, jak je jednotlivé strany v programech uchopí a budou moci splnit,“ říká předseda boskovické SocDem.

### Význam krajů

Krajské samosprávy jsou tady už bezmála čtvrtstoletí. [Jejich kompetence popisoval](https://ohlasy.info/clanky/2020/09/co-dela-kraj.html) redaktor Mladé Fronty Dnes a Ohlasů Marek Osouch před čtyřmi lety a do titulku vložil to nejdůležitější – silnice, nemocnice, školy. Zároveň vyjádřil obavu, že část obyvatel krajským samosprávám ani po dvou dekádách nedůvěřuje, nechápe, proč vznikly, a neví, co mají na starost. Krajské volby 20. a 21. září ukážou, jestli si význam krajů o něco více uvědomují alespoň voliči, když boskovičtí politici mají tak malé ambice jejich fungování ovlivňovat.