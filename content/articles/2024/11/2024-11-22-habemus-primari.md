---
title: "Noví primáři v nemocnici: Marián Mičko na interně a Karel Mittner na dětském"
cover-photo: https://i.ohlasy.info/i/23994c5a.jpeg
author: Tomáš Trumpeš
category: zpravodajství
tags: nemocnice
---

*Z výběrového řízení v boskovické nemocnici vzešli dva noví primáři. Klíčový je příchod Karla Mittnera na dětské oddělení, které tím pádem bude moci znovu otevřít i svou lůžkovou část. Na interně bude pokračovat Marián Mičko.*

{% photo src="https://i.ohlasy.info/i/23994c5a.jpeg" caption="Zleva tisková mluvčí Eliška Windová, primář Karel Mittner, starostka a dočasná jednatelka Jana Syrovátková, primář Marián Mičko" author="Tomáš Trumpeš" width=4608 height=2592 /%}

„Máme pro vás pozitivní zprávy,“ zahájila tiskovou konferenci v nemocnici tisková mluvčí Eliška Windová. Následně oba primáře představila starostka Jana Syrovátková, která momentálně vykonává i funkci jednatelky nemocnice – nový jednatel má vzejít z výběrového řízení, do kterého se zájemci mohou přihlašovat ještě do konce listopadu.

Marian Mičko uvedl, že v nemocnici působí dlouhodobě, poprvé do ní nastoupil v roce 1990\. Poté pracoval také šest let v Německu, ale před několika lety se do Boskovic opět vrátil. Interního oddělení se ujal nejprve dočasně v létě po odchodu předchozího primáře, nyní byl do funkce jmenován napevno. Interna je podle něj poměrně rozsáhlé oddělení, které zahrnuje 55 lůžek, dále obstarává urgentní příjem a interní ambulance. „Na trvalý pracovní poměr máme patnáct lékařů a na dohody přes čtyřicet lidí. Organizace není opravdu jednoduchá, dát dohromady celý tým je někdy problém,“ popsal Marian Mičko. Aktuálně však po kratším období omezení interna funguje plnohodnotně a Marian Mičko věří, že se mu podaří přilákat i další lékaře. Mimo jiné proto, že by chtěl rozvinout i ambulantní péči.

Primář Karel Mittner přichází na boskovické dětské oddělení z Ivančic, kde aktuálně došlo ke zrušení porodnice. V naší nemocnici už ale částečně sloužil od léta. Lůžková část dětského oddělení se čtrnácti lůžky se tak od ledna může znovu otevřít, překážkou k jejímu fungování byl právě neobsazený primariát. „Začal jsem tady sloužit v polovině roku a prostředí nemocnice mně bylo hodně sympatické, i vedení a kolegové, kteří tady pracují. Vidím velkou perspektivu v tom jim pomoci, znovuotevřít dětské oddělení a pokračovat v přístupu k novorozencům, potažmo k rodičkám, jako jsme to dělali v Ivančicích,“ uvedl s tím, že jeho cílem je, aby boskovická nemocnice získala titul Porodnice roku 2025\. V minulosti se Boskovice umístily na třetím místě. Za klíčový označil empatický a rodinný přístup, na kterém si společně s dalšími kolegy zakládá. Do Boskovic by podle něj mohli přijít i další lékaři z Ivančic.

### Urgentní příjem, zachování péče a převod pod kraj

Starostka Boskovic a jednatelka nemocnice Jana Syrovátková doplnila, že v příštím roce by se měl v nemocnici vybudovat nový urgentní příjem a rozšiřovat se mají i některé ambulance. Dobře se podle ní vyvíjejí i jednání s pojišťovnami, které podporují zachování komplexní péče v Boskovicích. Aktuálně nemocnice splňuje všechny personální požadavky pojišťoven, ale hledá ještě další lékaře. Nemá nedostatek středního zdravotnického personálu.

Na urgentní příjem je připravený projekt se stavebním povolením. „V příštím roce budeme soutěžit dodavatele a ideálně bych v něm tuto stavbu zahájila i dokončila,“ popsala starostka. Odhadované náklady jsou asi 45 milionů bez DPH.

Starostka se vyjádřila rovněž k případnému převodu nemocnice pod Jihomoravský kraj. Nyní podle ní situaci proměnilo, že už je po krajských volbách a oblasti zdravotnictví se ujal přímo hejtman Jan Grolich. Radnice se nyní proto připravuje na jednání s ním. „My jsme určitě otevření komunikaci a diskusi, velmi rádi jim budeme nápomocni s poskytováním zdravotnické péče v Jihomoravském kraji,“ vyjádřila se Jana Syrovátková. Vše ostatní je podle ní otázkou dalších debat a také vizí a strategií Jihomoravského kraje. Redaktorka České televize na tiskové konferenci uvedla, že kraj na její dotaz potvrdil, že je připraven nemocnici převzít. Starostka reagovala, že čeká na výsledky jednání s představiteli kraje a poté bude pokračovat i debata v Boskovicích.