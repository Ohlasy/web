---
title: "Z radnice: Zachování zubní ambulance, nesouhlas s elektrárnou na Bačově, park u skleníku"
cover-photo: https://i.ohlasy.info/i/94066545.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v první polovině listopadu vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/94066545.jpeg" caption="Park u skleníku" author="Tomáš Trumpeš" width=4032 height=3024 /%}

Vedení města na tiskové konferenci informovalo kromě standardní agendy po jednání rady také o aktuálním dění v boskovické nemocnici. Informace jsme zpracovali v [samostatném textu](https://ohlasy.info/clanky/2024/11/novi-primari.html).

### Zachování zubní ambulance

Dohodou o pokračování zubní ordinace nakonec skončilo jednání se zubařem Karlem Padalíkem, kterému dal bývalý jednatel nemocnice výpověď z prostor pronajatých v nemocnici. Zubařské ordinace budou v části prostor působit dál, část nevyužitých prostor přejde pod nemocnici a ta zde po rekonstrukci otevře nové vlastní ordinace. „Domluvili jsme se na kompromisu, pan doktor nevyužíval dvě ordinace, takže nám je vrací,“ uvedla starostka s tím, že v uvolněných prostorách vznikne s největší pravděpodobností hematologická ordinace.

### Změny v rozpočtu MSSS

Městská správa sociálních služeb dokázala letos dosáhnout výrazně vyšších příjmů, než se původně předpokládalo. Úspora, o kterou může být ponížen příspěvek města na provoz MSSS, činí okolo pěti milionů korun. Rada souhlasila s tím, že čtyři uspořené miliony se převedou na příští rok do investic a MSSS za ně dobuduje systém požární bezpečnosti. „Je to pozitivní zpráva, paní ředitelce a jejímu týmu se podařilo zvýšit výkonnost,“ okomentoval situaci místostarosta Lukáš Holík.

### Nasvětlení přechodu na Sokolské ulici

Město získalo dotaci 120 tisíc na osvětlení dalšího oranžového přechodu. Po náměstí 9\. května se tentokrát bude osvětlovat přechod přes ulici Sokolskou u sokolovny. Celková cena činí asi 330 tisíc korun a hotovo má být do jara.

### Veřejné osvětlení a dopravní signalizace

Přesoutěžení zakázky na provoz veřejného osvětlení a světelné dopravní signalizace vyhrála pražská firma AŽG, která systém provozovala i dosud. Změna je v tom, že město může nyní nově zajišťovat dodávky elektrické energie, což je pro ně výhodnější, a subdodavatelem budou městské Služby. Původně byla snaha převést tuto činnost přímo pod Služby, těm však chybí potřebné licence. Díky tomu, že bude elektřinu dodávat město, dojde podle místostarosty Lukáše Holíka k velké úspoře.

### Nesouhlas s elektrárnou na Bačově

Osadní výbor v Bačově vyjádřil nesouhlas s výstavbou fotovoltaické elektrárny na poli nad obcí. V Bačově se konala i veřejná schůze, která vyzněla jednoznačně proti záměru. Nyní se k občanům Bačova přidala i boskovická městská rada. Podle starostky má město možnost stavbu elektrárny ovlivnit. „Potřebují městské pozemky k tomu, aby se mohli připojit. Nepředpokládám, že bychom k tomu dali souhlas s vedením sítí po našich pozemcích,“ vysvětlila starostka Jana Syrovátková.

### Pasport zeleně

Město vybralo firmu, která za přibližně 350 tisíc korun aktualizuje pasport městské zeleně. „Dochází k souladu pasportů se skutečností a doplnění dalších údajů o naší zeleni,“ popsal místostarosta Radek Šamšula.

### Proluka U Koupadel

Nového vybavení se dočká proluka U Koupadel, město souhlasilo se záměrem spolku Zelená peřina, který se o lokalitu stará. A chce sem pořídit ještě jednu dřevěnou lavici, informační tabuli a odpadkový koš. Městská rada souhlasila.

### Nový správce hřbitova

Boskovický hřbitov bude mít nového správce. Ve výběrovém řízení mezi třemi uchazeči zvítězila letovická pohřební služba Holub. Starat se bude o hřbitov a přilehlá parkoviště, za což jí město bude platit necelého půl milionu za rok. „Je to nízká částka, přibližně o dvacet procent nižší, než jsme předpokládali. Proto jsme po ukončení výběrového řízení vítěznou firmu ještě doptávali, jestli je opravdu schopná nám za tuto částku službu dodat a splnit závazky, které jsou ve smlouvě. Máme písemnou odpověď, že to dělat chtějí a že to za tuto částku dokážou,“ popsal podrobnosti místostarosta Radek Šamšula. Ve smlouvě je podle něj nově podrobnější popis služeb, které musí správa hřbitova zajišťovat, a jsou tam definována i penále, pokud by byla péče o hřbitov nedostatečná. Kromě toho si firma bude naopak od města pronajímat a provozovat i obřadní síň a bude městu platit nájem zhruba 300 tisíc za rok.

### Příspěvek šprtci

Dvacet tisíc korun přispělo město na účast boskovického Billiard-Hockey Klub Ice Queen Boskovice na soutěži družstev poháru mistrů evropských zemí. Akce se konala ve španělském městě Bilbao. Soutěže se účastnilo pět týmů a boskovický šprtec vybojoval druhé místo. Druhou příčku vybojoval také v individuální soutěži Jakub Ošlejšek.

### Místní poplatky

Finanční odbor převzal od května letošního roku agendu místních poplatků. Dosud měl odbor ve své správě místní poplatek ze psů a místní poplatek za komunální odpad, nově převzal správu místního poplatku za užívání veřejného prostranství, poplatek za pobyt, poplatek ze vstupného a poplatek za povolení k vjezdu s motorovým vozidlem do vybraných míst a částí měst. Ke každému místnímu poplatku musí být v souladu se zákonem o místních poplatcích vydána obecně závazná vyhláška a nyní finanční odbor navrhuje revidování a úpravy těchto vyhlášek. „V konečné fázi je to v pravomoci zastupitelstva. Asi nejzásadnější změna je, že se mění výše poplatku z pobytu,“ uvedl tajemník David Škvařil. Z ubytovacích zařízení by tedy městu mělo nově plynout 25 korun den a osobu. Rozšiřuje se také okruh pořadatelů, kteří budou osvobozeni od poplatku ze vstupného. „Cílem je, aby poplatky neplatili pořadatelé malých akcí typu plesy, školní akce, karnevaly,“ vysvětlil boskovický tajemník. Rada také doporučila, aby se u tohoto poplatku zrušil paušál a vybírala se jednotná sazba 5 procent.

### Podpora trenérů

Dotační titul na podporu sportovních trenérů dozná po roce fungování několika změn. Například je pro příští rok stanoven limit maximálně dva tisíce korun měsíčně pro jednoho trenéra u jednoho soutěžního družstva – letos to bylo 6 tisíc. Pokud trenér trénuje více družstev, respektive věkových kategorií, může jeho podpora činit maximálně 6 tisíc korun – pro letošek to bylo 12 tisíc. Dotace je zaměřena na podporu trenérů dětí a mládeže sportovních družstev, není určena pro trenéry týmů dospělých. 

### Budování cyklostezek

V souvislosti s vybudováním cyklotrasy z Boskovic směrem na Sudice a Vážany žádá město pozemkové úřady o provedení jednoduchých pozemkových úprav na dotčených pozemcích. Podle místostarosty Lukáše Holíka bude sice celý proces trvat několik let, ale není jiné cesty, jak situaci řešit. Do budoucna by se měla cyklostezka napojovat i dál a pokračovat až do Velkých Opatovic.

Posouvá se příprava cyklostezky z Mladkova do Svitávky. „Tam bychom už měli řešit stavební povolení,“ popsal Lukáš Holík. Ve směru na Vratíkov pokračuje jednání s majiteli pozemků, z nichž jeden s aktuální trasou nesouhlasí. Dohoda se podle místostarosty zatím nedaří.

### Park u skleníku

Město stále bojuje o získání dotace na rekonstrukci parku u skleníku. Žádost byla nejprve vyřazena, ale po odvolání vrácena zpět a nyní by se mělo asi do měsíce vědět, jestli ji město obdrží. Spoluúčast města činí přes 40 milionů korun, celkové náklady na rekonstrukci jsou asi 86 milionů korun. V případě pozitivního vývoje by práce začaly po vysoutěžení stavby po letních prázdninách v příštím roce.

### Jarmark a rozsvícení stromečku

Vánoční jarmark se na Masarykově náměstí bude konat v pátek 29\. a v sobotu 30\. listopadu. Novinkou je, že rozsvícení vánočního stromu neproběhne o první adventní neděli, ale právě už v pátek v 18 hodin na jarmarku. Představen bude i nový betlém a připravena je nová světelná výzdoba náměstí.