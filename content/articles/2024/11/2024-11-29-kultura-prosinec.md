---
title: Kulturní výběr na prosinec s Františkem Ostrým
cover-photo: https://i.ohlasy.info/i/daac0f5a.jpg
author: Magda Znamenáčková
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát byl naším hostem sbormistr boskovického smíšeného pěveckého sboru Janáček František Ostrý. Součástí podcastu jsou i pozvánky na vybrané prosincové  akce, ty si zde můžete také přečíst.*

{% spotify_episode id="3Q5FpUOWaWAehoCyh8Ldop" /%}

### Advent v kostele

Také letos pokračuje cyklus adventních koncertů v boskovickém evangelickém kostele. Jako první vystoupí Trio Moravetz, které tvoří členové jedné rodiny a na koncertě zazní kromě skladeb převážně českých autorů také varhanní a klavírní improvizace. To bude o první adventní neděli. O té druhé vystoupí Trio Bergerettes, které v den narozenin Bohuslava Martinů provede mimo jiné i jeho skladby; o třetí adventní neděli vystoupí v kostele s poměrně originálním zpracováním lidových písní uskupení ConTRIOlogy se zvukovým mágem Tomášem Vtípilem. Poslední koncert – pozor na to – se koná ve středu 18. prosince a vystoupí na něm pěvecké sbory – Láska opravdivá z Brna a místní Akcident. Všechny čtyři koncerty začínají v 18 hodin. Součástí cyklu je i výstava, o té píšeme níže.

### Advent na Sýpce

Adventní program si přichystalo i Knihařství a Písařství Oujeských. Advent na Sýpce zahájí v první adventní neděli 1. prosince v 16 h dvojkoncert. Vystoupí boskovické uskupení Mariachi Espuelas, které se specializuje na interpretaci tradiční hudby mexických pěvců, a brněnská kapela Gwalarn, která čerpá z bretaňských tradicionálů a keltské hudby.

V sobotu 7. prosince přijede Teátr Pavla Šmída s divadelním představením pro děti Zpátky do betléma. V neděli budou opět dva koncerty, první už v 15 hodin kapela Pytel Blech a v 17 hodin Trní. Třetí adventní víkend začne na Sýpce už v pátek 13. hudební kavárnou. Od 17 hodin můžete přijít na kafe a trochu si odpočinout, zahraje vám k tomu Jiří Gužík na klavír a Jožka Imrich na housle. A pokračovat se bude sobotní dílnou – od 14 hodin si můžete přijít vyrobit papírový betlém a od 16 hodin oživne živý betlém. V neděli v 17 hodin nabitý víkend uzavře koncert vokální skupiny Za5.

### Muzika v Prostoru

Několik hudebních akcí připravil na prosinec Prostor. Začne v pátek 6. prosince metalem na další akci Sekec, sypec, mazec, pokračuje hned další den dubovou akcí Plandání nohavic, v pátek 13. prosince pak zahrají v rámci akce Vinyla Tomáš Palucha & whyowhy & The Queues, ve čtvrtek 19. prosince proběhne další, tentokrát vánoční Jazz jam a konečně v pátek 20. prosince se koná tradiční vánoční besídka Mindicted.

### Koncerty v sokolovně

Ve středu 4. prosince v 17 hodin proběhne v boskovické sokolovně benefiční adventní koncert, na kterém vystoupí žáci, učitelé, orchestry a pěvecké sbory Základní umělecké školy v Boskovicích. Výtěžek půjde na pomoc základním uměleckým školám postiženým podzimními povodněmi.

Vánoční koncert Jakuba Smolíka 7. prosince bude trochu vzpomínkový. Zpěvák v tomto roce slaví půlkulatiny, a tak si dovolí trochu zavzpomínat. Zazní jeho nejslavnější písně – Jen blázen žárlí nebo Říkej mi táto. Koncert začíná v 19 hodin. A pokud nebudete třetí adventní neděli v evangelickém kostele na ConTRIOlogy, můžete zajít na 18. hodinu na vánoční koncert boskovického pěveckého sboru Janáček, Symfonického orchestru města Boskovice a sboru Nota Gymnázia Boskovice.

### Skleník

Ještě doplňme jeden důležitý koncert na skleníku – ve středu 4. prosince zde nové album pokřtí Veřejně nepřístupná vodní plocha, jazzové trio, ve kterém hrají zčásti i místní muzikanti.

### Divadlo

Pro samé koncerty je méně prostoru pro divadlo, ale i tak se v prosinci něco najde. Třeba v pátek 20. prosince v 17 hodin chystá evangelický kostel Vánoční slavnost s divadelní hrou Hej, narodilo se vám děcko!

A v sobotu 7. prosince proběhne od 19.30 ve skleníku další impro show. Tentokrát Lísky vs. Bizoni.

### Výstava

Jak už jsme naznačili, součástí cyklu Advent v kostele je také doprovodná výstava. Letos ji připravila fotografka Gabriela Sauer Kolčavová, která vystaví dva fotografické soubory: Světlem a Koloběh. Vernisáž se koná v neděli 1. prosince od 17.30, kdy výstavu úvodním slovem zahájí náš redakční kolega a fotograf Tomáš Znamenáček.

### Film

Rádi bychom vás také pozvali do kina. V prosinci si kinaři připravili Ozvěny Noir Film Festivalu, v rámci nichž můžete vidět 3. prosince jeden z nejelegantnější noir filmů hollywoodského studiového systému – Lauru. O týden později, 10. prosince se bude promítat československý film Ošklivá slečna s Danou Medřickou a Karlem Högerem a ve čtvrtek 19. prosince Blade Runner. A zmíním ještě poslední pozvánku, a to na němý film Čarodějnictví v průběhu věků, který se bude promítat v Prostoru a doprovodí ho živá hudba.

### Živé slovo

V prosinci pokračuje v Prostoru také cyklus Živé slovo. Tentokrát přijala pozvání prozaička a básnířka, scénáristka a dramaturgyně, překladatelka a germanistka – a mimochodem také boskovicko-spešovská rodačka – Tereza Semotamová. Přijede ve čtvrtek 12. prosince, autorské čtení začíná v 19 hodin, spisovatelka představí svůj poslední román Radikální potřeby.

### Muzeum

A poslední pozvánka míří do muzea. Od 7. prosince se v rámci výstavy Brambory a zelé, živobytí celé můžete přijít podívat, jak byly kdysi o Vánocích vyzdobeny vesnické chalupy. V muzejním sále bude vystaven betlém.
