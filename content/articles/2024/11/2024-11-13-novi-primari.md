---
title: Znovuotevření dětského oddělení v boskovické nemocnici vypadá nadějně
cover-photo: https://i.ohlasy.info/i/f7534de5.jpg
author: Tomáš Trumpeš
category: zpravodajství
tags: nemocnice
---

*V pondělí 11\. listopadu se uzavřelo přijímání přihlášek do výběrového řízení na primáře dvou boskovických oddělení – interny a dětského. Podle prvních informací se uchazeči na obě pozice našli. To mimo jiné znamená, že by se mohla znovu otevřít i lůžková část dětského oddělení.*

{% photo src="https://i.ohlasy.info/i/f7534de5.jpg" author="Tomáš Znamenáček" width=4032 height=3024 /%}

„Na oba primariáty máme zájemce,“ informovala druhý den po uzávěrce na tiskové konferenci starostka Jana Syrovátková (Změna22), která aktuálně vykonává i funkci jednatelky nemocnice. Pohovory s uchazeči budou probíhat během příštího týdne. Počet přihlášek vedení města sdělit nechtělo.

Pro dětské oddělení by příchod primáře znamenal i možnost otevřít znovu lůžkové oddělení. To je závislé právě na obsazení primářského postu. Nemocnice ve spolupráci s radnicí sháněla primáře bezúspěšně už více než rok, takže už sám fakt, že se do výběrového řízení někdo přihlásil, je zlomový. „Tím pádem máme velkou naději, že nejpozději od 1\. ledna otevřeme dětské lůžkové oddělení,“ vyjádřila se starostka.

Naplno je již otevřená interna, fungují obě oddělení s plným stavem 52 lůžek. Aktuálně se řeší zefektivnění provozu.

Úvazek si v boskovické nemocnici zdvojnásobil také urolog Viktor Adedokun. Na urologii tak bude nově fungovat sobotní ambulance. Pátek bude mít doktor operační. Od prosince se rozšiřuje také gastroenterologická ambulance pod vedením docenta Jana Trny. „Připravuje se i otevření dalších ordinací,“ uvedla starostka a jednatelka nemocnice s tím, že o novinkách bude nemocnice postupně informovat. Znovu a v novém byla v nemocnici otevřena také kantýna, kterou už neprovozuje externí firma, ale nemocnice ji přebrala pod sebe. 

Aktuálně probíhají jednání s pojišťovnami, nejvíc je podle starostky zajímá právě budoucnost dětského oddělení. „Pojišťovna má velký zájem na tom, aby dětské lůžkové oddělení stejně jako porodnice v Boskovicích fungovalo. Tady jsme ve shodě,“ popsala Jana Syrovátková s doplněním, že z jednání vyplynulo, že v boskovické nemocnici má být zachován stávající počet lůžek na dalších pět let.

Místostarosta Lukáš Holík (Naše Boskovice) uvedl, že příchod primáře na dětské oddělení je zlomový moment, díky kterému věří, že se navzdory celkové těžké situaci v českém zdravotnictví podaří v boskovické nemocnici obnovit všechny provozy a dále je udržet. „Tohle je úplně zásadní věc, která znamená, že pacienti budou mít v našem městě nadále dostupnou péči,“ vyjádřil se Lukáš Holík.

Podle starostky rozhodlo to, že město situaci na dětském oddělení nevzdalo a podobně jako v jiných nemocnicích oddělení definitivně neuzavřelo, ale místo toho stále usilovalo o obnovení. Odkázala mimo jiné i na situaci v Ivančicích, kde došlo k uzavření porodního oddělení. Boskovice dětské oddělení udržovaly, i když bylo v omezeném provozu bez lůžkové části ztrátové, a trpělivost se podle starostky vyplatila.

Podle starostky se postupně potvrzuje scénář, který v minulosti [popsal na jednání zastupitelstva doktor Straka](https://ohlasy.info/clanky/2023/11/zastupitelstvo-nemocnice.html), který boskovické nemocnici pomáhá s koncepčními materiály. Stručně řečeno by se dal tento scénář vystihnout slovy: *Kdo vydrží, vyhraje*. To znamená, že uzavíráním oddělení či celých nemocnic v jiných městech se zvyšuje šance sehnat lékaře do nemocnic, které se podaří udržet. Starostka potvrdila, že jedná s dalšími lékaři a situace na zdravotnickém trhu práce je dynamická. „Situace není růžová napříč celou republikou. My jsme rádi, že nám se v tuto chvíli daří,“ uvedla Jana Syrovátková.

Starostka vede nemocnici od konce září po [odchodu jednatele Radima Dembiňáka](https://ohlasy.info/clanky/2024/09/jednatel-konci.html). Výběrové řízení na nového jednatele běží, uzávěrka přihlášek je na konci listopadu.
