---
title: "Z radnice: lesní školka, pravidla pro přidělování bytů, hospodaření Služeb, plán KZMB a koncepce galerie"
cover-photo: https://i.ohlasy.info/i/5dd87f2b.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na konci listopadu vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/5dd87f2b.jpg" caption="Uvítací výbor billboardů na příjezdu do Boskovic (2019)" author="Tomáš Znamenáček" width=3461 height=2307 /%}

V úvodu tiskové konference vedení města představilo návrh rozpočtu na rok 2025\. Ten bude schvalovat zastupitelstvo a Ohlasy ho podrobně představí v samostatném textu, který připravujeme. Rozpočet má být výrazně investiční.

### Změna územního plánu

Městská rada se začala zabývat sedmou změnou územního plánu. Její součástí je plán umožňující využití dalších ploch v Doubravách okolo Sportparku pro sportovní a rekreační využití nebo vytvoření podmínek pro zřízení lesní školky na Kamenici. „Všechny plochy jsou v majetku města,“ upřesnila starostka Jana Syrovátková. O rozšíření nabídky městského školního vzdělávání o lesní školku je podle ní mezi rodiči zájem. Plánovaná změna řeší také úpravu podmínek pro co nejvýhodnější umístění sportovní haly a také vyloučení reklamních staveb ze všech ploch v nezastavěném území města. „Snažíme se bojovat proti vizuálnímu smogu, především na příjezdových cestách do Boskovic,“ uvedla starostka.

### Pravidla pro přidělování bytů

Radní schválili aktualizaci pravidel pro přidělování městských bytů. Nově bude možné upřednostnit zaměstnance města a městem zřizovaných organizací. Tím se otevřela možnost nabídnout byt kupříkladu lékařům přicházejícím do nemocnice.

### Rekonstrukce budovy na ulici Svatopluka Čecha

Do další fáze příprav se posunula přestavba budovy bývalého štábu civilní obrany na ulici Svatopluka Čecha. Město vybralo zhotovitele projektové dokumentace, který ji vytvoří za více než 3 miliony korun.

### Dotace pro Orla

Individuální dotaci 175 tisíc korun dostane od města jednota Orel. Důvodem příspěvku nad rámec klasického dotačního titulu pro sport je především výrazné zdražení nájmů ve sportovní hale ve Svitávce, kterou Orli využívají a při podávání žádosti o sportovní dotaci to ještě nevěděli. „Tato dotace je hlavně dokrytí této záležitosti, to podporujeme a tomu požadavku rozumíme,“ vysvětlil místostarosta Lukáš Holík.

### Hospodaření Služeb a výměna povrchu na fotbalovém hřišti

Městské Služby dokázaly za první tři čtvrtletí roku vydělat skoro o milion korun víc, než byl letošní plán. „Rozdíl způsobilo hlavně to, že se v létě chodilo hodně lidí koupat na Červenku,“ popsal Lukáš Holík. Peníze navíc by měly směřovat do investic. Pro příští rok chce město do Služeb směřovat stejný příspěvek jako letos – 12 milionů korun.

Radní souhlasili také se záměrem výměny povrchu fotbalového hřiště s umělou trávou. Hřiště bylo vybudováno v roce 2005 a v roce 2010 byl povrch měněn poprvé, atest je platný do listopadu 2025\. Služby budou žádat o dotaci z Národní sportovní agentury (NSA), ta by mohla činit asi 10 milionů korun z potřebných 14 a půl. NSA podle místostarosty Lukáše Holíka dotaci poněkud nečekaně vyhlásí na konci roku, což urychlilo přípravu celého záměru. Vyměnit se má i osvětlení a zavlažování.

### KZMB – dramaturgický plán a galerie

Na vědomí vzali radní také dramaturgický plán KZMB. Podle místostarosty Lukáše Holíka je záměrem KZMB do budoucna mimo jiné pozměnit Husí slavnosti. Dále místostarosta uvedl, že řediteli KZMB vštěpuje myšlenku na uspořádání festivalu malých pivovarů u skleníku.

Kromě toho předložila městská kulturní organizace také koncepci Galerie Otakara Kubína. Cílem je vytvořit z ní po odmlce opět živé kulturní centrum a nabízet pestrý program zahrnující různé výtvarné styly a média. Prioritou by měl být i doprovodný vzdělávací program. Na příští rok je naplánována výstava umělkyně tvořící pod přízviskem [Toy\_Box](https://toybox.cz/), která by měla v Boskovicích vytvořit také mural, dále pak výstava v rámci festivalu Boskovice a výstava pákistánsko-americké umělkyně Anila Agha.

### Pozemky pro cyklostezku

V rámci přípravy cyklostezky z Mladkova do Svitávky souhlasila obec Skalice nad Svitavou s bezúplatným převodem některých potřebných pozemků na do vlastnictví města Boskovice.

### My třídíme nejlépe

Za úspěch v soutěži My třídíme nejlépe obdrželo město dar 15 tisíc korun.

### Dotace pro sociální služby

Bylo schváleno standardní rozdělení prostředků poskytovatelům sociálních služeb pro první čtvrtletí roku 2025\. Obdrží je jako obvykle Charita, Podané ruce a Práh.

### Novelizace vyhlášek

Do zastupitelstva putuje návrh změn některých obecně závazných vyhlášek. Konkrétně vyhlášky o obecní policii, dále vyhlášky, která stanoví pravidla pro pohyb psů na veřejném prostranství, vyhlášky o požárním řádu a také o místním poplatku za užívání veřejného prostranství. „K novelizacím dochází spíše z důvodů legislativních změn, aby vyhlášky odpovídaly aktuálnímu stavu legislativy,“ vysvětlil tajemník David Škvařil.

### Dotační titul pro domy v MPZ

Ve stejném znění jako loni připravilo město dotační program na obnovu objektů, které se nachází na území městské památkové zóny, ale nejsou prohlášeny kulturní památkou. Majitelé domů mohou letos usilovat opět o celkem 600 tisíc korun. „O správu tohoto dotačního programu se stará komise pro městskou památkovou zónu,“ doplnil místostarosta Radek Šamšula.

### Cena za elektronizaci

Boskovice získaly ocenění v soutěži zajímavých projektů elektronizace veřejné správy. V kategorii měst to bylo druhé místo za projekt Elektronické podepisování pro všechny – mobilní podepisování a fikce podpisu.