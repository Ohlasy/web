---
title: Kulturní výběr na listopad s Ondřejem Dostálem
cover-photo: https://i.ohlasy.info/i/d71585bd.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme se rozhodli nevěnovat rozhovor v našem kulturním podcastu některé konkrétní akci, ale chceme se víc bavit o kulturní infrastruktuře, zejména o plánované rekonstrukci sokolovny. Pozvali jsme si proto ředitele Kulturních zařízení města Boskovice Ondřeje Dostála. Součástí podcastu jsou i pozvánky na vybrané listopadové  akce, ty si zde můžete také přečíst.*

{% spotify_episode id="5vWLIADauTl9nGbfyApUkz" /%}

### Akce k 17\. listopadu

Letos si připomínáme 35\. výročí Sametové revoluce a akcí okolo neděle 17\. listopadu je opravdu hodně. V Boskovicích startuje v 15 hodin u zámeckého skleníku Sametová stezka pro děti, v 17 hodin proběhne tradiční připomínka u památníku pod kostelem a od 19 hodin se koná v Prostoru projekce dokumentu *Tady Havel, slyšíte mě?* a následný decentní večírek s tematickou hudbou.

Už v pátek 15\. listopadu bude v 16 hodin na Masarykově náměstí zahájena speciální venkovní výstava *Svědectví minulosti* s následným představením Institutu Paměti národa a besedou s pamětníky. Výstava přináší osobní vzpomínky pamětníků, kteří vypráví své životní zkušenosti a popisují  zlomové okamžiky dějin 20\. století. Příběhy [Leopolda Färbera](https://ohlasy.info/clanky/2018/01/leopold-farber.html), [Marie Henzlové](https://ohlasy.info/clanky/2021/09/pribeh-marie-henzlove.html), [Stanislava Janků](https://plus.rozhlas.cz/blondak-dokument-o-jednom-rozporuplnem-osudu-a-predcasnem-konci-7175879) a dalších nás provedou odbojem za druhé světové války, utrpením židovského obyvatelstva, pronásledováním sedláků i politických vězňů během obou totalit minulého století. Beseda bude pokračovat v Muzeu regionu Boskovicka.

Také v Letovicích naplánoval místní spolek Paleta akci už na 15\. listopadu a spojil ji se vzpomínkou na Karla Kryla, který má letos kulaté výročí narození i úmrtí. Navečer v sále zušky o něm promluví Honza Hocek, mimo jiné o Krylově známém výroku o cinkání klíči na demonstracích: „Pomocí klíčů se nové hodnoty nevytvoří, leda by to byly francouzáky.“

S výročím souvisí i další akce – kupříkladu v Prostoru se koná v pátek 15\. listopadu další jazzová akce nazvaná tentokrát Sametový jam a tematicky dobře zapadne taky divadelní představení 23\. listopadu v 19.00 ve skleníku, neboť se jedná o hru Václava Havla Ztížená možnost soustředění, v hlavní roli exceluje z Boskovic pocházející Petr Křivinka.

### Koncerty klasické hudby

V listopadu proběhne v Boskovicích několik koncertů klasické hudby. V sobotu 9\. listopadu to bude *Koncert k roku české hudby* v zámeckém skleníku v podání Ruly Machačové a ženského pěveckého sboru Bozky. 

Co má společného Roman Hoza, Kristýna Šamšulová, Ralph Vaughan Williams a Don Quijote? Nevíte? My jen tušíme. A tak to můžeme společně přijít odhalit v úterý 19\. listopadu do zámeckého skleníku. Koncert barytonisty a klavíristky s názvem *Don Quijote na cestách* nabídne vybrané písně z francouzského impresionismu a také cyklus Songs of Travel.

V pátek 22\. listopadu od 19 hodin proběhne další koncert z cyklu vážně? – v Prostoru se představí houslistka Natálie Kulina, která pochází z našeho regionu a už delší dobu působí v Holandsku, kde se při své umělecké aktivitě zaměřuje na interpretaci soudobé hudby. V Boskovicích vystoupí s cyklem Folk Songs without Folks (2024) nizozemského skladatele Petera-Jana Wagemanse, skladba pracuje kromě zvuku houslí i s audionahrávkou a Natálie zprostředkuje boskovickému publiku mimořádný a vcelku neopakovatelný zvukově-prostorový zážitek.

### Koncerty ve skleníku

Ve skleníku proběhne ještě několik koncertů nonartificiální hudby – v pátek 8\. listopadu Fredy & Krasty \+ Vepřové Komety, ve středu 13\. listopadu britští Mike Ross Band a v sobotu 16\. listopadu Ozvěny Mandolínového festivalu Martina Krajíčka. Připojit můžeme ještě další dýdžejskou Lokal Session Party v pátek 15\. listopadu.

### Koncerty v Prostoru

Dva větší koncerty připravil na listopad Prostor. Nejprve to bude v sobotu 23\. listopadu rapper Hopsen Clark, který zde pokřtí nové album Deník Jimmyho Kugelblitze, a v pátek 29\. listopadu přijede do Prostoru skutečná legenda české alternativní hudby, zpěvačka Monika Načeva, která zde představí zbrusu nové album Jdem temným dnem.

### Divadla

Kromě zmíněné hry Václava Havla se konají ještě dvě divadelní představení – nejprve v pondělí 18\. listopadu od 19 hodin v sokolovně představení Královny a pak v sobotu 30\. listopadu rovněž od 19 hodin dorazí do Prostoru opět blanenské divadlo Kolárka, tentokrát s nekorektní hříčkou ve stylu komedie dell’arte Peklo a pomsta. K divadlům můžeme zařadit i další díl Listování, tentokrát knihou *Gottland* v kině Panorama v neděli 10\. listopadu od 16 hodin a možná bychom zde mohli zmínit i Slam Poetry v Prostoru v úterý 6\. listopadu od 19 hodin.

### Větrník a další akce pro děti

Od 11\. do 15\. listopadu proběhnou v rámci festivalu Větrník různorodé aktivity pro děti. V pondělí 11\. listopadu to budou robůtci v knihovně, o den později premiéra filmu Pyšná princezna v kině Panorama, dětský kvíz, pak povídání Michala Příběhoviče a další premiéra, tentokrát filmu Velký plán. 

Rádi bychom upozornili také na další čtení s Alicí, tentokrát se budou číst Nejedlé pohádky, v neděli 10\. listopadu v 16:30 v Prostoru.

A v neděli 24\. listopadu přiletí do Boskovic s Divadlem Krapet Včelí medvídci Brumda a Čmelda. Svá dramata z rozkvetlé louky začnou rozmotávat v 15 hodin v zámeckém skleníku.

### Umění zblízka

V pátek 8\. listopadu bude v Prostoru v 18 hodin zahájena další výstava z cyklu Umění zblízka, doprovozená autorským čtením. Těžko říct, jestli se Petr Čermáček cítí být víc básníkem, nebo výtvarníkem. Obojímu se věnuje velmi aktivně – a tak se i představí na vernisáži.

### Přednášky a besedy

Z besed bychom měli zmínit ještě další díl ArchiTalk – do Prostoru zavítá ve čtvrtek 7\. listopadu v 19 hodin Michal Šindelář, který se více než deset let odborně věnuje tématu cyklodopravy ve městech.

Zlatým hřebem programu je čtení a beseda s Markem Torčíkem, autorem naléhavého, avšak současně velmi citlivého prozaického debutu „Rozložíš paměť“, jenž za poslední rok sesbíral prestižní literární ceny – Magnesii Literu a Cenu Jiřího Ortena. Román skládá obraz dospívání na moravském průmyslovém maloměstě – obraz prodchnutý truchlivou sociální realitou devadesátých a nultých let a nutností vyrovnávat se s vlastní jinakostí. Přesto ale nejde o dílo pesimistické – není o ničem menším, než je nalezení a přijetí vlastní identity, lásce a odpuštění. Přijďte si povídat o literatuře! Ve čtvrtek 21\. listopadu do Prostoru.