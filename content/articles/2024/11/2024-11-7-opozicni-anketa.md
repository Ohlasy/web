---
title: "Anketa s opozicí: nemocnice, hala a knihovna, kanalizace, vizuální smog či svoz odpadu"
cover-photo: https://i.ohlasy.info/i/9c6f90c7.jpg
author: Tomáš Trumpeš
category: ankety
tags: politika
---

*Po čase jsme opět položili několik otázek boskovické opozici. Odpovídali Michaela Žejšková za koalici SPOLU, Hana Nedomová, Oldřich Kovář a Milan Janáč za Sociální demokracii a Karel Trefný za SPD a Trikoloru.*

{% photo src="https://i.ohlasy.info/i/9c6f90c7.jpg" caption="Vizualizace budoucí podoby Střediska volného času v bývalém štábu civilní obrany na ulici Svatopluka Čecha" author="Martin Doležel" width=1304 height=730 /%}

**Můžete stručně popsat, jaký dojem máte z aktuální situace v nemocnici a přístupu města k jejímu řízení?**

MICHAELA ŽEJŠKOVÁ (SPOLU): Někde jsme se dočetli, že jsme prý slíbili zakopat válečnou sekyru, a tak ji nebudeme vykopávat, když ani nevíme, kam jsme ji zakopali. 

SOCDEM: Musíme říci, že špatný. Radě města se jakožto valné hromadě podařilo za dva roky zničit vše, co měla nemocnice ve své činnosti zajímavé. Už není nevěstou, kterou každý chtěl. Nevěříme informacím, které jsou nám předávány, ani těm, které proběhly na jednání s Jihomoravským krajem. Nevěříme v to, že jsou jednání vedena v souladu s usnesením zastupitelstva. Nelze přece vystupovat bez řádné přípravy, podpory starostů ORP, jak jsme vedení města upozorňovali. Nejde přece jen o naši nemocnici, ale nemocnici sloužící celé severní části Jihomoravského kraje.

KAREL TREFNÝ (SPD A TRIKOLORA): Myslím, že situace kolem nemocnice začíná být už za hranicí chápání boskovického občana a vlastně všech občanů celého spádového regionu naší nemocnice. A vedení nemocnice městem? Myslím, že stále platí, že sedět na dvou židlích se nikomu nevyplatí.

**Jak se podle vás vyvíjí příprava větších investičních projektů – knihovny a sportovní haly?**

MICHAELA ŽEJŠKOVÁ (SPOLU): V obou projektech (tak tak stihnutelných v jednom volebním období) jsme zase na začátku a postupovat máme nejistým a časově náročným způsobem (architektonická soutěž, Design & Build). Nechápeme, proč u sportovní haly pokolikáté znovu jednáme nad parametry sportovišť, počtu šaten a velikosti občerstvení. V případě knihovny se můžeme už jen nechat pozitivně překvapit.

SOCDEM: Současná koalice procesně postupuje tak, jak deklarovala. Tzn. vypisuje architektonické soutěže a ty, i když jsou zajímavé, nejsou povinné a celou přípravu jen časově prodlužují a prodražují. Zatím bylo využito podkladů a rozhodnutí, které připravilo minulé vedení města (lokalita). Byla pouze znovu přetřásána a předkládána rozhodnutí, která byla již učiněna v minulých volebních obdobích.

KAREL TREFNÝ (SPD A TRIKOLORA): Co se přípravy projektů knihovny a sportovní haly týče, snad se toho někdy dočkáme, ale za stávajícího vedení to zcela jistě nebude, a pokud se začne stavět za budoucí radnice, nevím, možná jen další a další projekty. Fránkův projekt jen dobře, že je u ledu. A knihovna místo Mountfieldu? Stále mi vychází nejlépe panský dvůr. A hala – vracím se stále k tomu, že už mohla dávno stát na Slovákově ulici a to je otázka do svědomí těch, kteří „stavbu“ zastavili a rozjeli nekonečné kolo projektů – a peníze tečou.

**Souhlasili byste s tím, aby větší množství investičních prostředků město směřovalo co nejdříve do navýšení kapacity dešťové kanalizace?**

MICHAELA ŽEJŠKOVÁ (SPOLU): Takovému rozhodnutí musí nutně předcházet diskuze s odborníky a následné zvážení efektivnosti a smysluplnosti a rozsahu investice.

SOCDEM: Určitě\! Jde o zásadní investici ve prospěch občanů. Musíme říci, že kroky k této investici byly nastartovány již při našem působením ve vedení města. Za ty další roky již mohlo být vše hotovo. Investice spala a nebyla prioritou.

KAREL TREFNÝ (SPD A TRIKOLORA): Co se problémů s dešťovou vodou na Komenského a Bílkově týče, tam asi bude nutnost více investovat, problém vytváří i Boskovický potok, byť je v zemi, tak v kanalizaci za bouřek vlastně dochází ke spojení dvou vod.

**Jak se vám líbí studie na rekonstrukci bývalého štábu civilní obrany na ulici Svatopluka Čecha a plán na využití budovy?**

MICHAELA ŽEJŠKOVÁ (SPOLU): K využití pro mateřskou školu jsme o objekt žádali a uvažovali jsme již po první prohlídce na jaře 2022 i o možném využití pro SVČ s ohledem na velikost, místo a okolí budovy, a tehdy řešený nedobrý stav budovy SVČ. Projektu fandíme s mírnou obavou z uspěchanosti, s jakou je nyní zadáváno zpracování projektové dokumentace.

SOCDEM: Ano, jde o vizi současného vedení. Naší vizí by byla hlavně mateřská škola. Začít hned přípravu a být připraveni na případné dotace. Řešení investic formou budování „dětských skupin“ nevidíme jako zajímavé a hlavně udržitelné z hlediska financování. Chybí nám provázanost investice na současný vývoj ve školství. Jak jsme uvedli výše, investiční záměr dobrý, ale předběžnou kalkulaci provozních nákladů jsme zatím neviděli.

KAREL TREFNÝ (SPD A TRIKOLORA): Studii na rekonstrukci a využití bývalého štábu CO považuji za dobrý nápad a věřím, že nezůstane jen u studie a co nejdříve dojde k realizaci. SVČ (DDM) si to rozhodně zaslouží a a místo je podle mne výborné.

**Vedení města plánuje postupně snižovat vizuální reklamní smog ve městě. Jste pro?**

MICHAELA ŽEJŠKOVÁ (SPOLU): Snižování vizuálního reklamního smogu považujeme za dobrou myšlenku a jsme v očekávání, jak to bude ze strany vedení města uchopeno. Zatím jsme jen v rozpočtu schvalovali částku 160 tisíc na pořízení kultivační strategie města od subjektu, který příslušnou „kultivační příručku“ poskytuje zdarma.

SOCDEM: Ano super. Rovněž jde o pokračování v plánu, který započala SocDem. Byl vytvořen seznam ploch s umístěnými reklamami, jejich provozovatelé atd. Získané podklady byly řádně projednávány ve vedení města a městské radě. Šlo nám zejména o likvidaci reklamních ploch, které jsou umístěny při příjezdu do města. Pokračování v tomto trendu je z naší strany na místě.

KAREL TREFNÝ (SPD A TRIKOLORA): Vizuální smog? Stačí projít náměstí a není co dodat. Myslím, že vizuálně Malou Hanoj na náměstí mít nemusíme. Nic proti naším vietnamským spoluobčanům, je to jejich styl prodeje, ale na náměstí se to vážně nehodí. Jinak byť se mi zdá, že zapracovat na odstranění reklamního smogu je dobrý nápad. Je třeba si uvědomit, že většina je na soukromých subjektech, takže by se mělo jít cestou komunikace a ne nařízení.

**Radnice snížila frekvenci svozu komunálního odpadu od rodinných domů z jednoho týdne na dva. Je to správná cesta?**

MICHAELA ŽEJŠKOVÁ (SPOLU): Pokud je to cesta podložená správně vyhodnocenými daty o svozu komunálního odpadu za vhodné referenční období, věříme, že může vést ke snížení výdajů města na tuto službu, a tedy k nenavyšování poplatků za svoz komunálního odpadu jednotlivým domácnostem v budoucím období.

SOCDEM: Bohužel dochází k tomu, na co jsme upozorňovali na jednání zastupitelstva při schvalování poplatku za svoz a třídění odpadu. SocDem navrhovala ponechání výše poplatku na úrovni roku 2023\. Všechny tyto kroky, které současné vedení města v celém systému nakládání s odpady dělá, už občané Boskovic v minulosti zažili. Vždyť zákon platí již cca 23 let. I snižování četnosti svozů u rodinných domů zde probíhalo, rovněž vážení, atd. Nový systém v odpadovém hospodářství jen znovu prověřuje to, co již bylo známo. Nevidíme jako správné dělení na „domkaře a bytovkáře“. To už zde také bylo. Bude nás na příštím zastupitelstvu zajímat celková úspora v návaznosti na to, že byl přijat nový pracovník na odpady.

KAREL TREFNÝ (SPD A TRIKOLORA): Čas ukáže, zda to bylo dobré rozhodnutí.

**Souhlasíte se zrušením přechodu mezi budovami střední školy André Citroena?**

MICHAELA ŽEJŠKOVÁ (SPOLU): Může se to jevit jako vhodné řešení situace, kdy jsou dva přechody příliš blízko sobě. Neznáme však vůbec názor hlavních uživatelů rušeného přechodu – tj. pracovníků a studentů střední školy, se kterými byla věc, předpokládám, projednána. A tedy nedovedeme vyjádřit souhlas či nesouhlas.

SOCDEM: Když se opět ohlédneme do minulosti, tak si myslíme, že bývalý ředitel určitě věděl, proč toto řešení chce, a určitě je projednával v orgánech města. Nemyslíme si proto, že jen tak říci, že zrušíme jeden z přechodů u školy, je správné. Jde přece o bezpečnost studentů a žáků. 

KAREL TREFNÝ (SPD A TRIKOLORA): Shodou okolností na té škole vyučuji a zrušení přechodu je blbost, spíše bych tam posílil osvětlení a zvýraznění obou přechodů. Je tam celodenní frekvence škol, internátu. Ale bohužel je to krajská komunikace, tak nezbývá než věřit, že přechod zůstane zachován.