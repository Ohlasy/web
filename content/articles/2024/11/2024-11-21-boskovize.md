---
title: BoskoVize – do konce listopadu se v participativním rozpočtu hlasuje pro šest soutěžících projektů
cover-photo: https://i.ohlasy.info/i/c7d9f297.jpeg
author: Tomáš Trumpeš
category: zpravodajství
---

*Boskovický participativní rozpočet se právě překlenul do své třetí fáze – po přihlašování projektů a posuzování jejich realizovatelnosti probíhá do konce listopadu hlasování. Každý občan může podpořit dva projekty z šesti soutěžících.*

{% photo src="https://i.ohlasy.info/i/c7d9f297.jpeg" caption="Prezentace projektů před boskovickou radnicí" author="Tomáš Trumpeš" width=4032 height=3024 /%}

Hlasovat se dá [prostřednictvím platformy Munipolis](https://www.munipolis.cz/app/anketa/otazky/hv68abOB) nebo pomocí tištěného dotazníku. Původně bylo přihlášeno osm projektů, ale dva byly z důvodu nevhodného umístění vyhodnoceny jako nehlasovatelné.

Město pro letošní ročník vyhradilo opět půl milionu korun, což je zároveň maximální částka pro jeden projekt. Pokud by uspěly levnější projekty, může jich město realizovat i víc.

Finální sestava soutěžních projektů vypadá takto:

{% photo src="https://i.ohlasy.info/i/437a487f.jpg" width=1046 height=781 /%}

### Hnízdní věž pro jiřičky

Alena Jindrová navrhla pořízení speciální hnízdní věže pro jiřičky. Cena věže je 400 tisíc a sloužila by jako alternativní hnízdiště pro tento druh ptáků, kterému kvůli stavebním úpravám a zásahům do hnízdišť ubývá vhodných míst pro život. Umístění je navrhováno ve dvou alternativách – buď na Růžovém náměstí, nebo na ulici 17\. listopadu vedle trafostanice.

{% photo src="https://i.ohlasy.info/i/e4e704fb.jpg" width=1051 height=787 /%}

### Stone Balance

Další projekt navrhují Václav Cikán, Gabriela Cikánová Konečná a Vladěna Koudelková ve spolupráci s Literární čajovnou Hermanna Ungara. Jedná se o takzvaný stone balancing či rock balancing, což je umění či hobby spočívající ve vršení kamenů v neuvěřitelných, ale ne nemožných polohách bez použití lepidla, drátu či jakékoliv podpěry. Projekt vychází na 100 tisíc korun a umístěn by byl u židovského hřbitova.

{% photo src="https://i.ohlasy.info/i/fb42c189.jpg" width=1172 height=782 /%}

### Osvěžení v letním vedru

Barbora Brzobohatá přihlásila do soutěže projekt, který počítá s pořízením takzvaných mlžítek. Ta rozprašují drobné vodní kapičky, které ochlazují okolí, zvyšují vlhkost vzduchu a snižují prašnost. Zpříjemňují tak pobyt v rozpáleném městě v letních dnech. Jedno mlžítko stojí asi 40 tisíc, v lepší verzi 50 tisíc korun – soutěžní projekt počítá s nákladem 500 tisíc korun na pořízení více kusů a umístění různě po městě.

{% photo src="https://i.ohlasy.info/i/debea4ac.jpg" width=1037 height=777 /%}

### Květinová výsadba na kruhovém objezdu

Vladěna Koudelková navrhla i další projekt, a to nové osázení kruhového objezdu u nemocnice na příjezdu od Brna. Vybrané druhy trvalek a cibulovin by se postupně střídaly ve svém kvetení a osazení by tak svou pestrostí kontinuálně pokrylo téměř celý kalendářní rok. Cena projektu je 500 tisíc korun.

{% photo src="https://i.ohlasy.info/i/679bf487.jpg" width=797 height=536 /%}

### Boskovický Poesiomat – Mluvící socha vzpomínek, kultury a radostí Boskovic a okolí

Kristýna Šamšulová navrhla pořídit do Boskovic takzvaný poesiomat. Jedná se o originální prvek ve veřejném prostoru, který připomíná výdech z lodi či periskop ponorky. Po zatočení se rozezní – nejen básní, ale i písní, vyprávěním či autentickým zvukem místa. Na výběr je celkem dvacet skladeb a dramaturgie je vždy tvořena ve spojení s místními obyvateli a spolky. Náklady činí 363 tisíc korun a umístěn by poesiomat měl být na ulici Antonína Trapla, pod kostelem sv. Jakuba, vedle parkoviště za budovou školy.

{% photo src="https://i.ohlasy.info/i/297c19d0.jpg" width=672 height=377 /%}

### Zakoupení drátkovacího stroje k odstraňování plevele na veřejných zpevněných plochách

Poslední projekt navrhla Hana Kvapilová a předpokládá zakoupení drátkovacího stroje k odstraňování plevele na veřejných zpevněných plochách. Použití drátkovacích strojů na čištění zpevněných ploch je ekologické a ekonomicky výhodně. Není třeba dále investovat do nákupu chemických látek, které navíc škodí životnímu prostředí, lidem i živočichům. Projekt předpokládá investici 40 tisíc korun.