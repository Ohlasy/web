---
title: Budíček pro radnici? Ohlasům se ozvali hlavně ti, co vidí počínání radnice kriticky
cover-photo: https://i.ohlasy.info/i/1020b0a7.jpg
author: Tomáš Trumpeš
category: zpravodajství
tags: politika
---

*V rámci naší novinářské reflexe poloviny volebního období jsme se obrátili také na naše čtenáře a občany Boskovic, aby nám popsali své dojmy z dosavadního fungování radnice i opozice ve městě. Sešly se nám desítky odpovědí, jejichž výsledky jsou v mnoha ohledech velmi zajímavé.*

{% photo src="https://i.ohlasy.info/i/1020b0a7.jpg" author="Tomáš Znamenáček" width=6240 height=4160 /%}

Nejprve je však třeba férově předeslat, že data z našeho formuláře nepředstavují data na úrovni sociologických průzkumů a volebních modelů. Máme zkrátka jen odezvu od většího počtu čtenářů a spíš než poměr spokojených a nespokojených či počty příznivců jednotlivých uskupení jsou zajímavé konkrétní věci, které k boskovické politice a vývoji města říkají.

Z hlediska samotné politiky a volebního chování je ale přece jen překvapující jedna věc – více než 40 procent odpovídajících deklarovalo, že pokud by byly komunální volby teď, volili by jinak než v roce 2022\.

Více motivováni k účasti v naší anketě byli odpůrci stávající koalice, ale převaha je poměrně mírná. V konkrétních odpovědích se ale ukázalo, že i voliči koalice můžou být k radnici poměrně kritičtí, stejně jako příznivci ostatních stran nemusí být zrovna spokojeni s prací opozičních politiků. 

Takřka nerozlišitelná shoda pak panuje na hlavních tématech, která respondenti považují za důležitá – je to nemocnice, doprava, sportovní hala, školství a knihovna.

Další častěji uváděná témata jsou bydlení, bezpečnost a oprava kanalizační infrastruktury. Zmiňováno je i středisko volného času a školka, kultura, veřejný prostor, sociální služby a kanalizace, okrajově životní prostředí, úklid města, podpora podnikání, skatepark, odpadové hospodářství, koncepce rozvoje a park u skleníku.

Prioritizace témat ovšem neznamená i stejné představy o jejich řešení. Asi nejmarkantnější je to u dopravy. Zde je zjevné, že část občanů od radnice čeká především zlepšení průjezdnosti městem pro automobily a navyšování kapacity parkování, jiná část občanů volá po budování infrastruktury pro cyklisty a pěší.

### Hodnocení koalice

Obecně se asi dá říct, že k odpovědím v naší anketě byli motivováni spíše kriticky naladění občané, takže pokud radnice v poločase potřebuje budíček, máme pro ni dostatek hlasitě drnčícího materiálu.

Nejkritičtější jsou k vedení města pochopitelně respondenti, kteří se otevřeně deklarují jako voliči opozičních stran. Někdy se jedná jen o stručná silná slova, jako „Tragédie. Nepodařilo se nic“, „Nelíbí se mně vůbec nic. Vše co fungovalo, již nefunguje“, případně „Všechno špatně, řeší úplné nesmysly a vážné problémy jdou stranou“ nebo „Chyba je byla zvolit. Zkušenosti žádné a potom to tady tak vypadá.“

Z konkrétních výtek se opakovaně objevují hlavně dvě: poukazování na domnělou aroganci a příliš sebestředný přístup k řízení v podání starostky Jany Syrovátkové, ale i dalších členů koalice, a negativní hodnocení přístupu města k nemocnici. Dále se opakuje kritika toho, že radnice stopla rozpracované plány svých předchůdců a voličům opozice až na výjimky vadí také snaha o rozdělení základní školy. Rozporuplné je hodnocení komunikace – někdo píše, že je katastrofální, a někdo připouští, že komunikace a prezentace projektů se vedení města daří. 

„Velmi negativně hodnotím dění v nemocnici a větší očekávání jsem měl i ohledně komunikace směrem k veřejnosti. U velkých projektů typu hala a knihovna rovněž nedošlo k natolik očekávaným posunům. Koalice na mě zatím působí jako *one man show* paní starostky, místostarostové jsou neviditelní. Negativně vnímám i snahu o rozdělení základní školy, kterou nevnímám jako opodstatněnou,“ zní jeden z poměrně reprezentativních názorů. 

Někteří respondenti upozorňují také na to, že koalice není jednotná, že místostarostové jsou neviditelní a že příprava větších projektů – zejména knihovny a haly – jde příliš pomalu. „V obecné rovině mohu konstatovat, že o většině věcí se hodně mluví a pak se nedotáhnou do konce. Zástupci koaličních partnerů mají nerovnoměrně rozděleny kompetence, vše chce mít pod palcem paní starostka, spousta věcí jí tak uniká,“ zaznívá v jednom z hodnocení. 

Ovšem i voliči opozice jsou ochotní přiznat vedení města některé kladné body. Kromě zmíněné komunikace je to třeba rychlá rekonstrukce Hybešovy ulice, důraz na řešení zanedbaného stavu kanalizace, vánoční výzdoba nebo snaha zaměřit se na dětská hřiště a infrastrukturu pro rodiny s dětmi. „Jediná pozitivní věc, která proběhla, byl návrh na rozdělení ZŠ. Líbilo se mi, jak probíhalo seznámení s veřejností. Bohužel jediná pozitivní věc, kterou tato koalice dokázala, nebude zdá se možná zrealizovat. Nějak mě minulo, co se s tím děje, jako by to vyšumělo. Vše ostatní koalice – především Změna 22 – pokazila a zhoršila: kruhový objezd u pošty, Lidická, nemocnice, … Takže za mě nespokojenost,“ zní další z názorů.

Velmi špatné hodnocení vedení města se pak dostalo radnici od těch, kteří nedeklarovali své voličské preference nebo rovnou napsali, že nemají chuť jít volit. Případně čekají na nějaké nové „uskupení slušných lidí“. Zde se opět silně objevuje kritika příliš autoritativního a sebestředného řízení města v podání starostky, kritika řízení nemocnice a špatné komunikace.

Nespokojené hlasy ale zaznívají kromě jistého uznání i od voličů koalice. „Obecně mám pocit, že se město trochu probudilo a současné vedení je otevřeno nejen novým změnám a trendům, ale vrátilo se i k tomu, co bylo dlouho zanedbáváno – základní školy, sokolovna, knihovna, hala a podobně. Zároveň ačkoliv obecně nesouhlasím s paní Žejškovou, s jejím popisem *one woman show* se nedá nesouhlasit,“ říká jeden z respondentů a dodává, že Změna22 vystřelila na vrchol příliš rychle. „Přese všechna negativa je důležité i to pozitivní. A bohužel je to to nejlepší, co Boskovice kdy nabídly a aktuálně nabízí. Ovšem laťka byla nastavena šeredně nízko, tak není na místě se utěšovat tím, že je nynější koalice lepší než ta předchozí. To totiž není vůbec tak těžké. Očekávání byla mnohem vyšší,“ uzavírá volič Změny22.

Zaznívá nesouhlas s příliš velkým a drahým projektem na rekonstrukci parku u zámeckého skleníku a také zklamání z toho, že komunikace s veřejností se nedaří tak, jak bylo deklarováno. Mezi voliči uskupení Naše Boskovice se objevuje nespokojenost s příliš dominantním postavením Změny22 v koalici. 

Část voličů je ale právě s komunikací spokojena, oceňuje také architektonické soutěže a přístup k řízení velkých investic nebo transparentnost. Někteří vyzývají k trpělivosti v čekání na výsledky a oceňují právě to, že radnice plánuje s rozmyslem. „Naskočit do rozjetých kolejí, kde jede vlak jiným směrem, než člověk chce, je těžké. Nasměrovat jej na jinou výhybku zabere mnoho času. A myslím si, že proto nejde hromada věcí tak rychle, jak si koalice na začátku myslela, že půjdou. Zahltila je běžná agenda úřadu a nejasná situace s nemocnicí. Věřím však stále, že jejich úmysly a plány jsou správné a chce to čas, abychom to jako občané viděli,“ vyjádřil se další z koaličních voličů.

### Hodnocení opozice

Opozičním zastupitelům je vyčítán hlavně nedostatek konstruktivního přístupu, malá aktivita, příliš konfrontační rétorika a neschopnost spolupráce, absence vlastních návrhů řešení a celková laxnost – a to opět nejen od příznivců koaličních stran, ale i od respondentů bez politické preference, nevoličů, příznivců stran mimo zastupitelstvo a zčásti i vlastních voličů.

„Pozitivně hodnotím ODS, hlavně pana Staňka, ten se zajímá o nás občany, zbytek nedělá nic,“ píše kupříkladu jeden z voličů opozice. A další dodává: „Čekalo se od nich jako opozice víc. Nikdo se není schopen postavit starostce a jejím podržtaškám.“ 

Někdo by od opozičních stran očekával výrazně ostřejší přístup – objevuje se výčitka, že se opozice nepokusila vyvolat odvolání starostky, a dokonce i volání po předčasných volbách. Zde je ovšem třeba dodat, že vyvolat na komunální úrovni předčasné volby je velmi složitý, prakticky spíše nemožný proces.

Větší část příznivců ale hodnotí práci opozičních zastupitelů kladně, případně neutrálně. Pozitivně jsou vnímána právě videa místopředsedy ODS Martina Staňka na sociálních sítích, jinak převládá spíše frustrace z toho, že dialog opozice s koalicí se nedaří a snaha ovlivnit vedení města je marná. „Část opozičních zastupitelů přichází s poměrně konstruktivními nápady a ze strany vedení města je často slyšet, jak chtějí komunikovat, jak jsou otevření komunikaci s opozicí, ale pak se člověk podívá na jednání zastupitelstva a tam se někteří jedinci chovají, jak kdyby jim názory opozičních zastupitelů byly někde,“ píše jeden z příznivců opozičních stran.

Voličsky nevyhranění respondenti a příznivci stran mimo zastupitelstvo často hodnotí opozici jako slabou, více jim vadí nekonstruktivní boj mezi stranami a opozičním partajím vyčítají jejich vlastní minulost. „ODS se snaží přes sociální sítě kritizovat a komentovat každý krok vedení města, ale řešení daných problémů v podstatě nemají na stole, ostatně vedení města bylo v jejich rukou několik volebních období předtím. Ostatní opozice je kdo? To zde máme?“ formuloval svůj dojem jeden z respondentů.

Nejkritičtější jsou k opozici samozřejmě voliči koaličních stran. Ale i zde zaznívají možná nečekaně vstřícná hodnocení. „Snaží se. V hodně věcech mají pravdu,“ píše jeden z voličů hnutí ANO. Někomu věcná kritika naopak chybí, ale vnímá to ztrátu pro celou politickou diskusi. „ Bylo by fajn, kdyby opozice přicházela s nějakými novými návrhy, aby bylo možné vidět, že třeba existuje nějaké lepší řešení,“ domnívá se jeden z voličů koalice.

Příznivci koalice ještě častěji vytahují minulost dnes opozičních stran. „Kritizují koalici, ale líp za nich nebylo,“ vyjádřil to jeden z nich. A další dodává: „Opozice se mi zdá často nekonstruktivně kritická, ale to mne nepřekvapilo. V minulosti toho již zvládli dost pokazit a zdá se mi, že v tom režimu pokračují. Raději bych měl opozici, pro kterou bude blaho města víc než jejich ego.“

Jiní fanoušci koalice vidí v práci opozičních zastupitelů rozdíly, některé dokážou vnímat pozitivně, jiné naopak ne. A zaznívá i kritika již zmíněných videí Martina Staňka z ODS. „Sociální demokracie a SPD jsou naprosto zbytečné strany. Kromě historek ze setkání občanů v obchodech nevidím žádný přínos. Jediný, kdo je nějak vidět a slyšet, je pan Malach, který se alespoň snaží komunikovat s občany. Aktivity opozičního uskupení SPOLU se smrskly na neustálou kritiku všeho, co z materiálu do zastupitelstva vyčtou. Není to ale konstruktivní kritika, tak jak by to měla opozice dělat. Takové práce se dočkáme tradičně maximálně od Dáši Hamalové. Druhá a poslední aktivita SPOLU jsou videa pana Martina Staňka, který se tímto snaží zviditelnit a není své názory schopen argumentovat. Jsou to velice ubohé pokusy. Nevšimla jsem si ničeho dalšího, o co by se opozice zasloužila,“ uvádí jedna z voliček koaličních stran.