---
title: Kulturní výběr na leden s ředitelem KZMB Ondřejem Dostálem
cover-photo: https://i.ohlasy.info/i/171cfbb5.jpg
author: Tomáš Trumpeš
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme si pozvali ředitele KZMB Ondřeje Dostála, abychom probrali zásadní navýšení peněz pro KZMB od města a rozšíření dramaturgického plánu na příští rok. Došlo ale i na vánoční poslech Sepultury. Součástí podcastu jsou i pozvánky na vybrané prosincové akce, které si můžete níže také přečíst.*

{% spotify_episode id="1Q85fJHf2Ta9vWnCgnnLua" /%}

### Novoroční koncert Symfonického orchestru

V neděli 7. ledna v 19 hodin zazní v sokolovně Novoroční koncert Symfonického orchestru města Boskovice. Na programu bude třeba Alžbětinská serenáda, Intermezzo z opery Cavalleria Rusticana nebo předehra k opeře Fairy Queen. Program zpestří dále také pěvecký sbor Bozky, který má v repertoáru nachystané koledy a jiné vánoční písně. 

### Ochotnické divadlo: Víkend

V pátek 12. ledna v 19 hodin můžete zajít na představení Víkend, které si připravilo boskovické Ochotnické divadlo. Jednak je to pobídka za kulturou, a pak ještě přispějete dobré věci – veškerý výtěžek, který se vybere na vstupném, poputuje v rámci Tříkrálové sbírky na charitativní účely. 

### Akvarely Kláry Pliskové

Zveme na výstavu! Od soboty 13. ledna bude v sále i v kavárně Prostoru vyvěšena výstava umělkyně Kláry Pliskové. Při malbě akvarelů se inspiruje přírodou a jejími zákonitosmi, i obyčejnými každodennostmi člověka. Výsledkem jsou hravé barevné malby. Vernisáž za účasti autorky začíná v sobotu v 16 hodin v Prostoru.

### Circus Problem

V pátek 19. ledna od 20 hodin vystoupí v zámeckém skleníku kapela Circus Problem. Sedmičlenný ansámbl plný dechů, smyčců, balkánských beatů a ska rytmů pravidelně strhává svou dravostí davy jakéhokoliv věku nejen u nás, ale i za hranicemi. Přijďte si poslechnout vskutku cirkusáckou fúzi world music, ska, balkánské dechovky a klezmeru. 

### Divadlo Scéna: Dášeňka

Když se to narodilo, bylo to jenom takové bílé nic, do hrsti se to vešlo; ale protože to mělo pár černých ušisek a vzadu ocásek, uznali jsme, že to je psisko, a protože jsme si přáli mít psí holčičku, dali jsme tomu jméno Dášeňka. Jasně, jde o oblíbený dětský příběh od Karla Čapka Dášeňka čili život štěněte, který přijede 21. ledna zahrát do zámeckého skleníku Divadlo Scéna. Představení začne v neděli ve tři odpoledne.

### Velen: Vojna

Týž den, tedy v neděli 21. ledna v 17 hodin, proběhne v sokolovně derniéra několikrát vyprodaného hudebně-tanečního folklorního pásma Vojna, které nastudoval folklorní soubor Velen. Nenechte si to ujít.

### Listování: Holčička a cigareta

22\. ledna ve 20 hodin přijedou do Zámeckého skleníku Lukáš Hejlík a Petra Bučková s už tradičním Listováním. Na jeviště přinesou knihu Holčička a cigareta jednoho z nejzajímavějších současných francouzských spisovatelů Benoît Duteurtra. Proti světu plovoucímu v katastrofálně znečištěném vzduchu a zavalovanému všemožnými zákazy, proti vládě nevychovaných emancipovaných dětiček se hrdina knihy, čtyřicátník zaměstnaný na magistrátě, dětinsky bouří: v práci si chodí na záchod potají vykouřit cigaretu. Jenže je přistižen pětiletou holčičkou a tím pro něj začíná spirála vyšetřování, věznění a marné snahy obhájit se účastí v apokalyptické televizní reality show MartýrSuperStar. 

### Jiří Kolbaba

A 24. ledna v 19 hodin opět v Zámeckém skleníku bude přednášet cestovatel, spisovatel a fotograf Jiří Kolbaba. Ve své diashow se tentokrát zaměří na země východní Afriky – hlavně na krásy Keni, Tanzanie a Zanzibaru.

### Živé slovo: Václav Wortner

V rámci cyklu Živé slovo přijede do Prostoru spisovatel Václav Wortner číst ze své knihy Jmenuji se Václav a zachráním ti život. Podle jedné recenze jde o román 21. století: „Ve své podstatě je to jedná velká milostná báseň a víc než příběhu je v něm lyriky, přesto ten příběh pevně drží. Je svébytnou výpovědí generace třicátníků, kteří mohou cokoliv a v tom nekonečnu jen s obtížemi kráčejí k maličkostem a obyčejnostem, jako je usazení se na jednom místě nebo založení rodiny. Wortnerův text je přesvědčivý a vyzrálý, v prostředí jižních Čech ho lze považovat za debut roku,“ říká spisovatel Jan Štifter.

### Filmové pozvánky

A výběr lednových kulturních akcí zakončíme filmem. V rámci cyklu Tady Vary, který přináší předpremiérové sledování vybraných filmů, má nachystán snímek Chudáčci s Emmou Stone v hlavní roli. Také se v lednu během již desátého ročníku přehlídky s názvem SCANDI promítnou ty nejzajímavější snímky současného skandinávského filmu. Můžete se těšit třeba na filmy Polibek, Na cestě za mámou, Bastard nebo Píseň Země. A z filmového klubu bychom rádi vypíchli třeba polský film Jagna. Doporučujeme se na [program boskovického kina](https://www.kulturaboskovice.cz/kino) podívat, zajímavé filmy budou jak v malém, tak velkém sále.