---
title: Boskovická spojka se má začít stavět napřesrok
cover-photo: https://i.ohlasy.info/i/61c1e270.jpg
author: Tomáš Trumpeš
category: zpravodajství
tags: doprava železnice Spojka
---

*Správa železnic oznámila, že chce v roce 2026 začít stavět Boskovickou spojku – tedy přímé vlakové spojení mezi Boskovicemi a Brnem. Stavba již má pravomocné územní rozhodnutí.*

{% photo src="https://i.ohlasy.info/i/61c1e270.jpg" caption="Vlaková souprava na cestě ze Skalice do Boskovic" author="Tomáš Znamenáček" width=3711 height=2784 /%}

Česká tisková kancelář (ČTK) informovala, že výstavba by měla proběhnout v letech 2026 a 2027. To by znamenalo, že za necelé čtyři roky už by cestující nasedli do moderních vlaků na zrekonstruovaném boskovickém nádraží a za 39 minut vystoupili na hlavním nádraží v Brně.

„Letos na jaře chce Správa železnic vypsat výběrové řízení na tvůrce projektové dokumentace,“ řekl ČTK mluvčí Správy železnic Dušan Gavenda. Příprava přímého spojení trvá prakticky od roku 2006, stavba má stát necelé dvě miliardy a [proti byla obec Lhota Rapotina](https://ohlasy.info/clanky/2018/03/rozhovor-sedlak.html). Dříve se mluvilo o započetí stavby v roce 2018, později se termín stále odsouval kvůli požadavkům Lhoty Rapotiny, která se také nakonec odvolala proti územnímu rozhodnutí. Odvolání však loni ministerstvo pro místní rozvoj zamítlo.

„Ke konci roku 2025 bychom rádi vypsali tendr na zhotovitele stavby. Ta by v případě hladkého průběhu soutěží a získání stavebního povolení mohla začít na začátku roku 2026 a skončit ke konci roku 2027,“ uvedl Dušan Gavenda. Konkrétně Boskovická spojka představuje zhruba kilometr železniční novostavby, náklady činí podle původní dokumentace pro územní rozhodnutí 1,8 miliardy korun.

Boskovická spojka má zjednodušit cestování nejen obyvatelům Boskovic, ale také těm, kdo dojíždějí do Brna z některých obcí na Boskovicku, protože by se dalo přestoupit z autobusu v Boskovicích, a ne až v Blansku.

Součástí investice je i kompletní modernizace a přestavba boskovického návraží. V minulosti Boskovice vedly s investorem debatu o tom, jestli součástí bude i parkovací dům. Nejprve to vypadalo, že vytvoření parkovacích kapacit u nádraží stát „hodí“ na město, poté zahrnutí parkovacího domu do investice přislíbil a dnes už to zase vypadá, že se stavbou nepočítá.

„Byla jsem na jednání na kraji a řešila to s vedoucím odboru dopravy. Stavba je především záležitostí Správy železnic, domlouvala jsem se s panem ředitelem, že vstoupíme do jednání,“ uvedla starostka Boskovic Jana Syrovátková (Změna22) s tím, že v loňském roce ji investor informoval, že do parkovacího domu investovat nebude. Proto starostka jedná i na kraji a společně hledají cestu, jak parkovací dům postavit všichni dohromady.

Kromě toho starostka ještě prověřovala možnost, zda by se celé nádraží nemohlo přesunout na městské pozemky v lokalitě za nemocnicí, aby nedocházelo ke křížení se silnicí a křižovatkou u Slavie. Nádraží by se ale do prostoru nevešlo, tato varianta se tedy ukázala jako nereálná. „Chtěla jsem pro svůj klid ověřit, jestli se vyčerpaly všechny možnosti,“ doplnila starostka s tím, že součástí projektu jsou ale i nová světla pro silniční křižovatku, a ta budou navázána na železniční provoz.