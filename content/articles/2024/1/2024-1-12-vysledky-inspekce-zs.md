---
title: V boskovické základní škole proběhla inspekce, chválí i upozorňuje na nedostatky
cover-photo: https://i.ohlasy.info/i/3893095a.jpg
author: Tomáš Trumpeš
category: zpravodajství
---

*Cílem inspekce bylo hodnocení podmínek, průběhu a výsledků vzdělávání podle školních vzdělávacích programů a také hodnocení naplnění školních vzdělávacích programů. Česká školní inspekce (ČŠI) zveřejnila [inspekční zprávu](https://data.ohlasy.info/2024/zs-inspekce.pdf), jejíž součástí je poměrně obsáhlý seznam doporučení pro zlepšení činnosti školy. Ředitel školy má nyní třicet dnů na odstranění zjištěných nedostatků.*

{% photo src="https://i.ohlasy.info/i/3893095a.jpg" caption="Základní škola Sušilova" author="Tomáš Znamenáček" width=4896 height=3264 /%}

Samotná inspekce probíhala jeden týden v listopadu na všech školních pracovištích. Inspekční zpráva se opírá mimo jiné o koncepci, kterou ředitel Vladimír Ochmanský zpracoval v roce 2019. Inspekce konstatuje, že se v ní zaměřil hodně na materiální a prostorové podmínky, méně na pedagogický rozvoj školy. Také systém řízení školy dnes funguje dobře z hlediska předávání informací na poradách, ale méně se využívá ke sjednocování se v oblasti pedagogického procesu či k systematické práci s výsledky vzdělávání. To se podle inspekce projevuje v samotné výuce rozdílnou kvalitou hodin.

„Činnost metodických orgánů ve škole je zaměřena zejména na organizaci školních a celoškolních projektů, soutěží a akcí, které vhodně doplňují výuku (exkurze, besedy, přednášky). Ojediněle se zabývají zaváděním moderních metod a forem práce do výuky, sdílením příkladů dobré praxe či poznatků z dalšího vzdělávání pedagogických pracovníků,“ píše se v inspekční zprávě. To se týká i hospitačních činností, ze kterých vzchází málo konkrétních podnětů pro zlepšení výuky.

Naopak velmi dobře je hodnocená metodická práce u školní družiny. Její úroveň je ve zprávě opakovaně vyzdvihována.

Na rozdíl od předchozích šetření, která se nedávno diskutovala v souvislosti s [úvahami o rozdělení školy](https://forum.ohlasy.info/t/rozdeleni-zakladnich-skol/523), popisuje ČŠI, že na škole panuje dobrá atmosféra a vztahy. „Pedagogové s žáky jednají zdvořilým a respektujícím způsobem, což přispívá k příznivému školnímu klimatu,“ uvádí přímo inspekční zpráva.

Rozšířit by podle inspekce potřebovalo školní poradenské pracoviště, které tvoří výchovní poradci, metodici prevence, školní speciální pedagožky a školní psycholožky.

Jako příkladnou hodnotí zpráva spolupráci boskovické základní školy s dalšími subjekty. „Škola promyšleně realizuje nejen aktivity, které doplňují a zatraktivňují realizaci školního vzdělávacího programu, ale také zapojuje žáky do četných akcí a projektů, díky kterým mohou rozvíjet svoje občanské a sociální kompetence, komunikativní kompetence a pracovní kompetence.“ Jako nadstandardní jsou hodnoceny také vzdělávací programy probíhající v Centru polytechnické výchovy a vzdělávání.

Vybavení školy v některých případech vykazuje známky opotřebení. Značné kritice podrobuje zpráva fungování přípravné třídy – a to jak z hlediska vybavení, tak samotného vzdělávání. I zde však fungují pozitivní vztahy.

Velmi závažná pochybení inspekční zpráva konstatuje v oblasti bezpečnosti. Systém zajištění bezpečnosti a ochrany zdraví není podle závěrů inspekce funkčně nastaven a nezohledňuje skutečné podmínky a prostředí školy. „V prostorovém a materiálním vybavení a zabezpečení podmínek bezpečnosti a ochrany zdraví při vzdělávání především v oblasti pohybových aktivit a aktivit zájmového vzdělávání bylo v době inspekční činnosti identifikováno několik závažných, zdraví a život ohrožujících rizik (například nedostatečné zajištění dohledů nad žáky a možnost pohybu cizích osob v prostorách školy, zcela chybí identifikace rizik a přijetí účinných opatření v CPVV aj.). Škola rovněž nemá nastaven funkční systém úrazové prevence, analýzy úrazů jsou zpracovány formálně, což nepřispívá ke snížení jejich výskytu a účinné prevenci vzniku.“

Poměrně kladně je hodnocena samotná výuka, přičemž učitelé většinou volí frontální formu práce. To u některých žáků může vést k pasivitě. „V hodinách nebyla zaznamenaná cílená práce s informacemi, jejich vyhledávání z různých informačních zdrojů, práce s nimi, jejich třídění, porovnávání a ověřování jejich pravdivosti, což nevedlo k podpoře kritického myšlení u žáků,“ zní další z výtek inspekční zprávy. Vysokou úroveň výuky vyzdvihuje inspekční zpráva u informatiky, a to na obou stupních. Jako kvalitní je hodnocena také výuka tělesné výchovy.

Spíše tradiční metody se na škole používají také při hodnocení žáků. „Sebehodnocení žáků je v procesu hodnocení výsledků vzdělávání uplatňováno spíše okrajově, stejně tak jako hodnocení pomocí portfolia. Rezervou je zřídka využívané formativní hodnocení průběžných výkonů všech žáků, které by zaznamenalo jejich vlastní pokrok a podporovalo motivaci k dalšímu učení,“ píše se v inspekční zprávě.

Škola se také výsledky vzdělávání žáků zabývá zejména na úrovni jednotlivých pracovišť, srovnávací testy v rámci celé školy pedagogové nevyužívají. Chybí tak dostatečné srovnání znalostí žáků v rámci školy.

Také v Boskovicích se projevuje jev, který je na základě mezinárodních srovnání [problematický v celém českém školství](https://www.irozhlas.cz/zpravy-domov/skolstvi-vzdelavani-vysoke-skoly-oecd-prijimaci-zkousky-rodice-robert-plaga_1911091116_nkr), a to je návaznost úspěchu ve vzdělávání na sociální prostředí dítěte. Boskovická základní škola eviduje neprospívající žáky, a to zejména v souvislosti s jejich socioekonomickým zázemím. „Škola díky nastavenému preventivnímu programu sleduje a řeší případné ohrožení žáků školní neúspěšností.“

Inspekční zpráva přichází právě ve chvíli, kdy se v Boskovicích o základní škole intenzivně debatuje a kdy se také po šesti letech připravuje výběrové řízení na post ředitele.