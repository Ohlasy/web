---
title: Jednatel nemocnice Miloslav Kavka rezignoval
cover-photo: https://i.ohlasy.info/i/98b8b40c.jpg
author: Tomáš Trumpeš
category: zpravodajství
tags: nemocnice
---

*Turbulentní dění v boskovické nemocnici pokračuje. Na svou funkci rezignoval jednatel Miloslav Kavka, který nemocnici vedl od června.*

{% photo src="https://i.ohlasy.info/i/98b8b40c.jpg" author="Tomáš Trumpeš" width=4608 height=3072 /%}

Rezignaci podal jednatel ve středu 24. ledna, město jakožto majitel nemocnice o ní informovalo v pátek 26. ledna. Jako důvod svého rozhodnutí Miloslav Kavka uvedl personální situaci v nemocnici. „Během svého působení jsem se dostal do řady významných situací a dosáhl některých úspěchů, na které jsem hrdý. Ale také – a to je hlavní důvod mého rozhodnutí – se mi stále nedaří doplnit personální obsazení chybějících lékařů a necítím podporu středního managementu nemocnice. Po důkladném zvážení jsem dospěl k závěru, že můj odchod je nezbytný. Myslím, že je čas hledat nového člověka, který přijme výzvy a bude schopen v této složité době zajistit rozšíření personálního vybavení nemocnice,“ vysvětlil své důvody Miloslav Kavka.

Jako by tak pomyslně navázal na slova svého předchůdce Dana Štěpánského. Ten při svém odchodu počátkem loňského roku [pro Ohlasy uvedl](https://ohlasy.info/clanky/2023/02/stepansky-odchod.html), že nechce novému vedení města překážet, když na rozdíl od něj „ví, jak zajistit nové lékaře, nové výkony a víc peněz“. Chybějící lékaře tedy sehnat nedokázal ani nový jednatel, podle [posledních informací z radnice](https://ohlasy.info/clanky/2024/01/nemocnice-personal.html) jich v nemocnici chybí asi osm, nejproblematičtější je neobsazený post primáře dětského oddělení.

Starostka Jana Syrovátková (Změna22) uvedla, že ji rezignace jednatele v této pro nemocnici složité době mrzí. „Rozhodnutí pana Kavky respektuji a děkuji mu za všechno, co pro naši nemocnici udělal,“ dodala starostka.

Miloslav Kavka přislíbil vést nemocnici až do doby, než bude mít nového jednatele, a nabídl svou podporu při hledání svého nástupce. Chce tak minimalizovat dopady svého odchodu. Už při jeho nástupu do nemocnice zaznívaly pochyby v souvislosti s tím, že se jeho pracovní životopis vyznačuje častými změnami zaměstnání, ve kterých vydržel v průměru okolo jednoho roku. V Boskovicích je tedy doba od nástupu do rezignace ještě výrazně kratší.

Další postup bude městská rada, která je zároveň valnou hromadou městské společnosti Nemocnice Boskovice, řešit na svém nejbližším zasedání v pondělí 29. ledna.