---
title: "Krajiny Boskovicka: Kadlečí"
cover-photo: https://i.ohlasy.info/i/bbd1cb75.jpg
author: Hynek Skořepa
category: seriály
serial: krajiny
---

*Vybrat zajímavou krajinu pro povídání na přelomu letošního léta a podzimu není jednoduché. Začátek letních prázdnin 2024 byl pro přírodu poměrně dobrý, pravidelně totiž pršelo. Srážek nebylo mnoho, ale občasné přeháňky či bouřky udržovaly vegetaci jakž takž ve formě. V srpnu došlo k prudkému obratu a nástupu několik týdnů trvající epizody vysokých teplot a sucha. Jde o rázné upozornění, že se sílící klimatické změny nezbavíme. Bude čím dál víc dopadat nejen na středoevropskou přírodu, ale i na běžný život lidí. A to jsme na tom ještě proti mnohým oblastem světa i Evropy docela dobře.*

{% photo src="https://i.ohlasy.info/i/0f00d354.jpg" caption="Vlevo kopec Kadlečí" author="Hynek Skořepa" width=5184 height=3888 /%}

My „obyčejní“ lidé, nevlastnící průmyslová impéria, rozsáhlé zemědělské latifundie ani lesy, s tím můžeme dělat velmi málo. Žít skromně, nelétat příliš často na dovolenou letadlem, třídit odpad, omezit používání auta, šetřit dodávanými energiemi a vodou. A tlačit na politiky, aby méně mluvili o zvyšování odolnosti krajiny vůči klimatickým změnám a víc se řídili tím, co říkají. Žvanění nás nespasí. Je třeba činů. Takových, které skutečně krajině pomůžou. Nejen záměrů s cílem hlavně protočit miliony korun.

Horko a sucho spolu s blížícími se krajskými volbami mi připomněly, že bych se měl po letech vrátit se svým povídáním do kraje mezi Letovicemi a Velkými Opatovicemi, do okolí Svárovské aleje. O té jsem [psal na Ohlasech](https://ohlasy.info/clanky/2020/07/svarovska-alej.html) před více než čtyřmi lety. Od té doby se však mnoho nezměnilo, pro alej spíš bohudík, pro lidi naopak. Místní stále nadávají při jízdě po rozbité silnici a vlastník i správce komunikace pořád hledají kličky, jak realizovat nezměněný nešťastný projekt, místo aby se snažili směřovat k všestranně přijatelnému kompromisnímu řešení. A pan hejtman obhajující svůj post? Minulé volby vyhrál se sloganem, že *příroda má číslo na jeho mobil*. V případě Svárovské aleje se ovšem příroda za ty čtyři roky zřejmě nedovolala.

Ale dost už nářků. Svárovská alej leží v dosud poměrně pestré krajině s mozaikou polí, lesů a luk. Ona krajina sice trpí intenzivním hospodařením, přesto si však uchovává ještě hodně ze své krásy. A dokonce stále ještě poskytuje vhodné životní podmínky některým živočichům. Nejde jen o srnčí zvěř, které se zde dobře daří díky rozmanitosti krajiny a péči zdejších myslivců. K mému překvapení se sem dokonce občas zatoulá na Boskovicku vzácná kunovitá šelma – vydra říční. Prozradily ji čerstvé stopy v blátě po letní bouřce na břehu potůčku. Na zdánlivě nevýznamných drobných vodních tocích (zdrojnicích Jevíčky a Třebětínky) si zjevně dokáže najít obživu. V potravě vydry sice výrazně převažují ryby, doplňkově však konzumuje také obojživelníky, drobné savce či vodní hmyz.

{% photo src="https://i.ohlasy.info/i/ad51f0a4.jpg" caption="Vydří stopa má trojúhelníkový tvar, s částečně otištěnými plovacími blánami mezi prsty." author="Hynek Skořepa" width=5184 height=3888 /%}

Soustřeďme se ale na jednu ze zdejších krajinných dominant, kopec Kadlečí (572 m). Výrazně vystupuje východně od Svárova. Až natolik výrazně, že jej vidím z Letovic, z domu, ve kterém bydlím. A když ráno vyjdu na balkon, hodnotím podle něj počasí. Když se Kadlečí válí v mlhách a mracích, čeká mne nejspíš deštivý den. Pokud je nad ním modro a naše zahrada se třpytí v kapkách rosy, lze se těšit na den jako vymalovaný.

Kadlečí je tvořeno písčitými mořskými usazeninami z křídového útvaru (druhohory). V okolí vrcholu se jedná o opuky, na svazích pak o vápnito-jílovité pískovce, v minulosti dobývané několika menšími lomy. Do blízkosti kopce však ze strany od Svárova zasahují také červeně zbarvené permské jílovce, pískovce a slepence závěru prvohor, tak typické pro Boskovickou brázdu. Lesy na Kadlečí byly před zavedením novodobého vysokoprodukčního lesního hospodaření smíšené, s bukem, jedlí, dubem, břízou a patrně i borovicí. V současnosti zde převládají jehličnaté kultury smrku a borovice, suchem oslabené smrčiny však už z velké části podlehly kurovci a byly vytěženy. Z dálky jsou proto dnes na Kadlečí nejnápadnější rozlehlé paseky v různém stupni zarůstání.  Většinu lesních pozemků na svazích Kadlečí vlastní jistá společnost s ručením omezeným a hospodaří tam značně exploatačním způsobem. Kácí pomocí těžké techniky a někdejší les mění v biologickou poušť posypanou štěpkou. Zjevně tedy neplatí, že soukromé vlastnictví je zárukou citlivého využívání lesa.

Naštěstí lze na Kadlečí pořád ještě najít skupinky starých stromů a jak mi potvrdil kolega, entomolog z Moravského zemského muzea, ve fragmentu doubravy zde dosud žije cikáda chlumní. Cikády patří mezi teplomilný hmyz a jsou známé především schopností vydávat silné zvuky. Zvuk vydávají samci pomocí rozechvívání membrány na zadečku a lákají jím samičky k páření. Dá se tedy na Kadlečí a v jeho okolí najít hodně zajímavého. Když pak vyjdete z lesa na louky a pastviny kolem silnice mezi Svárovem a Malou Roudkou, výhledy do krajiny stále líbezné dají zapomenout na šrámy, které jí člověk uštědřuje. Přelom léta a podzimu je dobou jako stvořenou k výpravě do kraje pod Kadlečím.