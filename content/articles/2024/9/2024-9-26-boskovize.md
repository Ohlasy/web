---
title: K uzávěrce návrhů míří participativní rozpočet – jedna z věcí, které se v Boskovicích povedly
cover-photo: https://i.ohlasy.info/i/5f5e21d6.jpg
author: Tomáš Trumpeš
category: názory a komentáře
---

*Pod novým názvem BoskoVize míří do finále první a nejdůležitější fáze dalšího ročníku boskovického participativního rozpočtu. Přihlašovat projekty, ze kterých se pak bude v hlasování vybírat, je nakonec možné do 13\. října.*

{% photo src="https://i.ohlasy.info/i/5f5e21d6.jpg" caption="Hned několikrát byly v participativním rozpočtu nominovány koše na tříděný odpad, které nakonec město pořídilo, i když v hlasování nevyhrály" author="Tomáš Trumpeš" width=4032 height=3024 /%}

Pokud někdo trpí přílišným návalem skepse a má pocit, že se v Boskovicích za poslední léta nic moc nepovedlo – což je názor, se kterým se často setkávám – může si po mém soudu aspoň trochu spravit náladu pohledem na participativní rozpočet. V tom se město snaží vtáhnout občany do zlepšení veřejného prostoru, získává jejich nápady a nechává je rozhodovat o části rozpočtu.

Letos je na BoskoVizi vyhrazeno půl milionu korun a stejná částka je určena jako strop pro náklady na jeden navržený projekt. Veškeré podrobnější informace o podmínkách a průběhu celého procesu jsou [zde na webu Munipolis](https://participace.mobilnirozhlas.cz/boskovice/).

V Boskovicích se jedná už o pátý ročník, akce tedy běží ve druhém volebním období a je tak důkazem, že ne vše se musí po výměně politického vedení radnice zbortit. Jisté rozmíšky tady byly, ale samotné fungování participativního rozpočtu naštěstí neohrozily.

Díky tomu má tento nástroj v Boskovicích už solidní a viditelné výsledky. Připomeňme si, že v prvním roce vyhrála [Proluka u koupadel](https://participace.mobilnirozhlas.cz/boskovice/rok2020/). Projekt sice nakonec nebyl realizován v plné míře, prošel si mnoha komplikacemi, ale výsledek je i tak přesvědčivý – místo se zkultivovalo, funguje zde v péči Zelené peřiny progresivnější model péče o zeleň a pořádají se zde velmi sympatické akce. V roce 2021 díky participativnímu rozpočtu dostalo šanci na rekonstrukci trestuhodně zanedbané [hřiště u takzvané školičky](https://participace.mobilnirozhlas.cz/boskovice/rok2021/). Opět potřebný a přínosný projekt. Ve třetím ročníku v roce 2022 zvítězilo [veřejné griloviště Pod Oborou](https://participace.mobilnirozhlas.cz/boskovice/rok2022/), tedy sousedský projekt pro setkávání obyvatel. Tehdy si participativní rozpočet prošel lehkou krizí – zejména kvůli tomu, že se tehdejšímu vedení města nedařilo věc správně uchopit a komunikovat, takže si občané nakonec mohli vybírat jen ze dvou projektů. V roce 2023 vyhrálo mezi čtrnácti projekty  [Hřiště bez hranic](https://participace.mobilnirozhlas.cz/boskovice/rok2023/), které vyroslo v lokalitě zvané Na Hradčanech. Podle posledních informací z radice bude nakonec uskutečněn i další projekt, který byl na druhém místě – nový dřevěný Boskovický betlém, který by měl být o Vánocích u stromečku na náměstí. 

Tím participativní rozpočet naplní i svůj vedlejší a neméně důležitý cíl – radnice se přes něj dostává k dobrým nápadům, které můžou politici převzít a zařadit do městských plánů ještě nad rámec vyhrazených peněz pro BoskoVizi. Ostatně opakovaně se v návrzích objevovaly třeba i koše na tříděný odpad, které město nakonec pořídilo.

Namístě by proto bylo uvažovat při přípravě městského rozpočtu i o dalším navýšení financí pro participativní rozpočet jako takový. Ukázalo se totiž, že celá věc výborně funguje – vtahuje občany do dění, nápady jsou kvalitní a jednoznačně přispívají ke zlepšování města a veřejného prostoru.

Naopak stropová hranice na jeden projekt by po mém soudu měla zůstat stejná, nebo být možná i lehce snížena. Tím bychom dosáhli toho, že by v jednom roce mohly získat podporu minimálně dva nebo třeba i tři menší projekty. Za jedno volební období bychom tady měli třeba deset uskutečněných občanských nápadů a iniciativ. To není málo a není to ani moc – město se potřebuje pořád poslouvat a zlepšovat.

Uvidíme, jak dopadne letošní ročník. To nejlepší, co můžete udělat pro to, aby dopadl dobře, je [podat svůj návrh](https://participace.mobilnirozhlas.cz/boskovice/#!/navrh). Místostarosta Radek Šamšula na zastupitelstvu oznámil, že původní termín uzávěrky se posouvá z konce září na 13\. října.