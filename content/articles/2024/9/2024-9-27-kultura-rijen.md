---
title: Kulturní výběr na říjen s Janem Hockem
cover-photo: https://i.ohlasy.info/i/68aa1ba4.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Hostem rozhovoru byl tentokrát hudební publicista a organizátor festivalu Melomania Jan Hocek. Součástí podcastu jsou i pozvánky na vybrané říjnové akce, ty si zde můžete také přečíst.*

{% spotify_episode id="5zxeXztIuYA7baECQF7uan" /%}

### Hrnčířský jarmark

Kunštátský Hrnčířský jarmark, který byl zrušen kvůli povodňové situaci, proběhne v náhradním termínu – o víkendu 5\. a 6\. října. Zachovat se podařilo i většinu kulturního programu, takže v sobotu vystoupí například Vilém Spilka Quartet, David Kraus s kapelou a Sto zvířat, v neděli na závěr O5 a Radeček. Akce se koná v Panské zahradě.

### Boy Wonder \[SK\] / Brabiček & blanc

První říjnovou akcí bude DJská party v pátek 4\. října v Prostoru. Hlavní hvězdou bude Boy Wonder, špinavý poet a rider z Trnavy, který přijede se svou pátou deskou Single Player. Pokračovat budou dva členové z brněnské rapové crew Butterclub – blanc a Brabiček, který nahradí původně avizovaného GTA Houbou, a dále DJ Sadluck z boskovické Mindicted Crew a DJ Oneiro z boskovických Haze Boys.

### Varhanní koncert: Michal Novenko 

V kostele sv. Jakuba Staršího se koná v úterý 8\. října od 19 hodin varhanní koncert, na kterém vystoupí Michal Novenko, varhaník, který účinkuje nejen po celé Evropě, ale i na jiných světadílech a hrál v mnoha významných katedrálách. Zazní skladby J. S. Bacha, Bedřicha Smetany, Césara Francka nebo Bohuslava Martinů, ale taky vlastní autorská tvorba Michala Novenka a varhanní improvizace.

### Komentované prohlídky Boskovic

V říjnu se můžete vydat na jednu ze tří komentovaných prohlídek Boskovic. První je ve středu 9\. října od půl druhé od muzea do židovské čtvrti, trasou vás provede Jitka Zelinková. Další dvě prohlídky 26\. a 27\. října se uskuteční v rámci Týdne turistických informačních center. V sobotu 26\. to bude s průvodkyní Miloslavou Luňáčkovou po městské památkové zóně, o den později zopakuje svůj výklad v židovské čtvrti Jitka Zelinková.

### Improvizační divadlo 				

Příznivci improvizačního divadla můžou vyrazit v pátek 11\. října na další zápas boskovických Lísek, jejichž soupeřem budou od 19 hodin v zámeckém skleníku Valouny z Valašského Meziříčí. Heslo zní: Cílem není navzájem se vyřadit, ale společně vytvářet kvalitní improvizaci.

### Fanfán Tulipán 	

V pátek 11\. října v 19 hodin můžete zajít do Prostoru na koncert kapely Fanfán Tulipán. „Fanfánu Tulipánovi nejde o koketování s něčím, co by mu zajistilo širší obecenstvo. A už vůbec mu nejde o jazyk někdejšího tradičního jazzu. V tomto souboru převládá hravost a soustředění na prostší a sdělné výrazové prostředky, které přitom nemusí být umělecky méněcenné,“ napsal o nadžánrové formaci Lubomír Dorůžka. Pokud jste zvědaví, jak může znít klavír, saxofon, estonská citera a do toho hrací skříňka, rozhodně přijďte. 		

### DVA

Je to neuvěřitelné, ale kapela Dva působí na alternativní hudební scéně už 18 let. Přesahuje hranice žánrů a mluví svým vlastním jazykem. Čerstvě vydala nové album Pori Piri a v sobotu 12\. října je od 20 hodin představí v Prostoru.

### Červená čepice – pohádkové čtení s Alicí

V pondělí 14\. října bude v Prostoru od 16.30 oblíbené pohádkové čtení s Alicí. Tentokrát uslyšíte několik krátkých, zato úderných příběhů pohádkového mistra Jiřího Kahouna, znalce dětské duše a náramného snílka. 

### Seafoam Green

Cyklus Jazz & Blues pokračuje ve středu 16\. října od 19 hodin v zámeckém skleníku koncertem irsko-české formace Seafoam Green – irského skladatelského dua podpořeného českou rytmikou. Kapela je v současné době v nahrávacím studiu a vytváří své třetí album, na kterém hostuje kytarista The Rolling Stones Ronnie Wood.

### Vinyla: Mat213 & Dvě Slunce

Vinyla se vrací a přináší další zajímavé hlasy české hudby. Matěj Čech alias Mat213 vystřelil v roce 2022 díky svéráznému DIY popu, který přepíná mezi absolutní upřímností a sebeztrapňujícím humorem. Žánr sám označuje jako digitální písničkářství a těží z poetiky postironické generace Z, v níž se mísí odkazy na počítačové hry a taky třeba milostné příběhy z MHD. Dvě Slunce je alternativní rapový projekt Františka a Tomáše. V zákoutích rapu nacházejí syrovost, tajemství, ale i něhu. Nedávno vydali debutové album GAS GAS, vyražte na procházky Prahou, jeskyní, klubem i potemnělým lesem. 

### Joel Ross

Letovice budou v rámci brněnského Jazz Festu hostit opravdovou hvězdu – v pondělí 21\. října zahraje od 19.30 v sále opravené základní umělecké školy americký vibrafonista Joel Ross. Ten říká, že svůj nástroj miluje i nenávidí a že jsou to jen chladné kovové tyče, ze kterých je těžké dostat jakýkoli výraz. Ale právě to mu jde zatraceně dobře.

### Irena a Vojtěch Havlovi – Four Hands

Ve středu 23\. října zahrají v boskovickém evangelickém kostele Irena a Vojtěch Havlovi. Výtěžek z koncertního provedení nového alba Four Hands poputuje na opravu Sudické školy.

### Jazz jam

Další Jazz jam v Prostoru proběhne ve čtvrtek 24\. října od 19 hodin a ve zvláštní shodě s Letovicemi bude mít hlavní slovo vibrafon – zde v podání vynikajícího muzikanta Martina Opršála.

### Freefall Night

Fanoušci techna se můžou těšit 25\. října na Freefall Night v Prostoru. Vystoupí pražský Ketan, Dazy z Kuřimi, brněnský Chill-T, prostějovští Voodoo Piet b2b Smashing Raver, T-Raidr z Olomouce a boskovický Balcoon Toffu.

### Divadlo FESTE: Žal / Жаль 

Do Prostoru se vrací divadlo Feste, tentokrát s unikátní inscenací Žal, která dokumentární formou mapuje duševní život mladých a dospívajících Ukrajinců, kteří se ze dne na den ocitli v konfliktu měnícím chod dějin. Koná se v sobotu 26\. října od 19 hodin.

### Kino				

Z programu kina upozorňujeme na přehlídku BE2CAN, v rámci které proběhne od 3\. do 9\. října několik snímků, které uspěly na festivalech v Berlíně, Benátkách a Cannes. V úterý 8\. října od 18 hodin se koná za účasti aktérů a tvůrců projekce filmu Identita: Film o českém grafickém designu. 

### Přepište dějiny

A ještě jedna poměrně unikátní akce – ve středu 30\. října přijedou do Boskovic předvést živě svůj oblíbený historický podcast Přepište dějiny Martin Groman a Michal Stehlík. Věnovat se budou boskovickým historickým tématům.

### Týden knihoven

7\. až 11\. října je Týdnem knihoven\! A protože naše boskovické knihovnice a knihovníci nápady pořád srší, tak se můžete těšit na různorodý program pro děti i pro dospělé. Bude výstava, bude čtecí výzva, tvořivé dílničky, vyprávění a taky jedno knižní překvapení.

### Melomania

Na závěr jsme si nechali akci, o které se podrobněji bavíme v záznamu s naším hostem – čtvrtý ročník festivalu improvizované a jiné hudby Melomania, který se koná v neděli 20\. října v Prostoru. V jeden večer vystoupí tři uskupení. Těšit se můžete na volnou improvizaci formace Ondrey Zintaer International Trio, na fusion trio Tomáš Braun & Ploy a jazzovou úderku Limbo.