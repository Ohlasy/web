---
title: Kraje jsou důležité a nám chybí kariérní politici
cover-photo: https://i.ohlasy.info/i/5ebcf833.jpeg
author: Tomáš Trumpeš
category: názory a komentáře
tags:
    - krajské volby 2024
---

*Krajské volby se konají tento pátek 20\. září a sobotu 21\. září. Volební místnosti se otevřou v obvyklých časech: v pátek od 14 do 22 hodin, v sobotu od 8 do 14 hodin. Komentář k předvolební situaci a regionálnímu faktoru napsal Tomáš Trumpeš.*

{% photo src="https://i.ohlasy.info/i/5ebcf833.jpeg" author="Tomáš Znamenáček" width=4584 height=3055 /%}

Před málokterými volbami jsme měli tak dobrou příležitost připomenout si význam instituce, do které své zástupce budeme volit. V kratším časovém měřítku se to týká samozřejmě povodní, protože jsou to právě kraje, které organizují a koordinují řešení podobných krizových situací. V delším měřítku je to situace v boskovické nemocnici, jejíž stabilita se bez větší či menší spolupráce s krajem v žádném modelu provozu neobejde.

I proto bude velmi záležet na tom, v koho vložíme důvěru a svěříme mu politické vedení kraje na další čtyři roky. Navzdory různým spekulacím a s plným vědomím toho, že v politice se často dějí různé podivné věci a vznikají nečekaná spojenectví, vypadá zatím základní volební střet poměrně přehledně.

V Jihomoravském kraji se situace velmi podobá té celostátní, politická scéna je rozdělená do dvou základních bloků. Ten první tvoří strany stávající krajské koalice, které tvoří i vládu na celostátní úrovní – SPOLU (ODS, KDU-ČSL a TOP 09), Piráti a Starostové. Proti nim stojí hnutí ANO a další protivládně a protestně naladěná uskupení – Přísaha, SPD a převážně komunistické Stačilo\! 

Přehledné rozložení sil možná trochu komplikuje Sociální demokracie a uskupení Hlas pro Moravu, ale tyto formace nevypadají, že by dokázaly do politického děje promluvit.

Jak už jsem v Ohlasech psal, [o vítězi pravděpodobně nerozhodne vítězství](https://ohlasy.info/clanky/2024/08/volby-komentar.html), jakkoli to může znít absurdně. V posledku nemusí jít ani tak o to, jestli zvítězí ANO, nebo SPOLU, ale spíš kdo z menších stran uspěje a v jaké míře. Rozhodující bude, komu se podaří sestavit většinu. A stran na rizikové pětiprocentní hranici je možná víc, než si myslíme, [jak nám naznačily evropské volby](https://ohlasy.info/clanky/2024/06/eurovolby.html). Rozhodovat tedy může jen velmi málo hlasů a každý získaný mandát.

O jedné věci je ale rozhodnuto tak trochu předem – Boskovice ani boskovický region nebudou mít v zastupitelstvu nejspíš nejen silné, ale ani plus mínus odpovídající zastoupení. Kdybychom 65 krajských zastupitelů pro představu rozdělili mezi regiony podle počtu obyvatel, připadly by pro Boskovicko tři mandáty. Pravděpodobnost zvolení hraničící s jistotou má ale jen jeden politik z regionu – letovický starosta Petr Novotný. Při velkém úspěchu některého z dalších uskupení ho teoreticky může následovat ještě někdo další, ale dosáhnout na tři či více mandátů je pro Boskovicko v rovině zázraků.

Je to samozřejmě špatně. Nepatřím k těm, kteří by svou představu o rozdělování veřejných peněz stavěli na tom, že někdo někde díky svým kontaktům něco domluví. Ale je důležité, aby v krajské politické diskusi zaznívala i naše regionální perspektiva, která může být něčím specifická a může krajská rozhodnutí ovlivnit férovým způsobem. Zrovna situace okolo boskovické nemocnice je toho skvělým příkladem.

Bohužel se ale opakuje to, s čím se potýkáme dlouhodobě – chybí nám v nejlepším slova smyslu ambiciózní, kariérní politici. Politika je často terčem opovržení a předsudků, ale je to z velké části povolání jako každé jiné, je to tak trochu řemeslo a v demokratické společnosti bychom ji měli vnímat jako standardní profesi. Pokud ji chcete dělat dobře, je to navíc profese vskutku náročná. Proto bychom měli i kariérní politiky respektovat a spíše povzbuzovat. Jejich účast ve vyšších politických patrech totiž potřebujeme. Úplně základní podporu zdravého politického života můžeme vyjádřit v pátek a v sobotu – tím, že půjdeme volit\!