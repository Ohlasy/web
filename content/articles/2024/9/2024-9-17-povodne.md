---
title: Situace po povodni je na Boskovicku stabilní, ale opatrnost bude namístě ještě měsíc
cover-photo: https://i.ohlasy.info/i/37b0021d.jpg
author: Tomáš Trumpeš
category: zpravodajství
---

*Déšť ustal a nejhorší krize je za námi. Ohlasy přinesly [fotoreportáž Tomáše Znamenáčka](https://fotky.ohlasy.info/Velk%C3%A1-voda) z nedělního dopoledne, nyní jsme se podrobněji vyptali na průběh a následky letošních povodní v Boskovicích a okolí.*

{% photo src="https://i.ohlasy.info/i/37b0021d.jpg" caption="Největší škody nadělala voda zřejmě na silnici z Boskovic do Valchova" author="Tomáš Znamenáček" width=6240 height=4160 /%}

Voda z přehrady stále teče řízeným přepadem, srážky ustupují a celková situace v boskovickém regionu je stabilní. Nejsou zprávy o úrazech či újmách na zdraví, záchranné složky situaci zvládly výborně a nejhorší varianty předpovědí se nenaplnily. Největším následkem povodní je poškozená silnice z Boskovic do Valchova. Tak by se dal shrnout průběh posledních dnů v Boskovicích a okolí.

„Aktuální situace už je stabilní. Obce, které měly vyhlášený třetí povodňový stupeň – jako byly Vážany, Šebetov, Úsobrno, Knínice – už ho odvolaly. Vyhlášený už ho má jen Lhota Rapotina a Boskovice,“ uvedla v úterý ráno pro Ohlasy boskovická starostka Jana Syrovátková. Krátce na to přišla nová informace, že od 10.30 se povodňový stav ruší v celém regionu.

Podle starostky mělo Boskovicko štěstí, že se nenaplnily nejhorší předpovědi, se kterými se na základě dostupných informací pracovalo ve čtvrtek. „Nejkritičtější scénáře se nenaplnily,“ zhodnotila uplynulé dny starostka.

V nejbližších dnech už by nemělo pršet. Voda z přehrady sice ještě stále odtéká horním přepadem, ale odtok už lehce převyšuje přítok a hladina klesá. V Bělé bude v příštích dnech průtok stále přibližně stejný, protože přehrada se bude preventivně odpouštět – kdyby v příštích týdnech ještě nějaké větší srážky přišly. „Půda je ještě hodně nasycená, takže v rámci celého Jihomoravského kraje se vytváří rezervy,“ vysvětlila boskovická starostka.

### Kdyby nebylo přehrady, Boskovice by plavaly a Husovice taky

Boskovická přehrada sehrála při zadržování vody klíčovou úlohu. Podle Povodí Moravy by jinak následky postihly nejen region, ale mnohem větší území. Přítok do přehrady činil ve vrcholné fázi 45 kubíků za sekundu, ale odtok se díky přepouštění podařilo snížit nejprve na osm kubíků, v maximu pak na třináct. „Kdyby těch 45 kubíků prošlo Boskovicemi, plavaly by, a kdyby došla došla povodňová vlna až do Brna, pod vodou by byly celé Husovice,“ uvedlo Povodí Moravy.

I když voda odtékala z přehrady přepadem, jednalo se podle starostky o řízený proces a koryto Bělé zvládalo odtékající vodu pojmout. Pro uklidnění občanů k tomu město zveřejnilo [video z dronu](https://www.facebook.com/share/r/ciW8DU6PHuRbEBkw/), které situaci na vodním toku ukázalo.

Důležitou práci odvedli hasiči, kteří byli neustále v terénu, kontrolovali vodní toky, odstraňovaly kládi a spadené stromy. Díky tomu se nevytvořila žádná hráz.

### Silnice na Valchov

Asi největší problém povodně způsobily na silnici z Boskovic do Valchova. Silnice je podemletá, musela být uzavřena a v úterý zde probíhala prohlídka techniků ze Správy a údržby silnic. „Silnice je podemletá poměrně hodně. Bude se zjišťovat, jestli je možné tudy pustit provoz třeba alespoň jedním směrem na semafor pro osobní auta. Tohle budeme vědět až ve středu,“ popsala starostka Jana Syrovátková. 

Vedení města nemá informace o dalších velkých škodách na majetku. Přímo na radnici zateklo do sklepů, ale ani na městském majetku nejsou evidovány větší následky, ty drobnější se budou sčítat postupně. Podle starostky dobře fungovala součinnost městských Služeb, policie a hasičů. Podařilo se sehnat písek a asi čtyři tisíce pytlů, zásoba byla dostatečná a město mohlo vypomoct i okolním obcím, plus umožnit občanům, aby si písek napytlovali a odvezli. Dobrovolní hasiči pak pytle umisťovali na kritická místa u přehrady a třeba také v nemocnici. Největší nebezpečí zatopení rodinných domů hrozilo podle starostky ve Lhotě Rapotině.

### Nemocnice převzala část pacientů z Brna

V průběhu uplynulých dnů nebyly v regionu zatím zaznamenány žádné vážnější škody na zdraví či úrazy, nedošlo k nim ani mezi zasahujícími jednotkami pracovních záchranných sborů. Přesto se povodňová situace dotkla také obou nemocnic v regionu – v Boskovicích i v Letovicích totiž přijali část pacientů, kteří museli být evakuováni z Nemocnice Milosrdných bratří v Brně. V Boskovicích bylo přijato šestnáct pacientů, se kterými přijela i část personálu. Byla pro ně vyhrazena část gynekologického oddělení. „Některé naše gynekologické pacientky byly propuštěny domů, případně budou přeloženy na jiná standardní oddělení. S pacienty přijela z Brna také jedna lékařka a náš personál je plně v pohotovosti a připravený multioborově pomoci. Moc jim za to všem děkujeme,“ popsal situaci primář ARO a náměstek pro lékařskou péči Vladimír Zemánek.

Pozastavena byla rekonstrukce interny, aby se vytvořila případná další rezerva. Podle aktuálních informací z kraje po úterním zasedání krajské povodňové komise už ale další evakuace nehrozí, takže rekonstrukce bude obnovena.

### Spolupráce dobrá, jen nám neberte lopaty

Kromě hasičů, státní i městské policie a dalších složek podle boskovické starostky Jany Syrovátkové fungovala dobře také spolupráce se starosty okolních obcích a zejména jejich vlastní činnost v terénu. Kritickou situaci se podařilo vyřešit třeba v Šebetově, kde přetekla hráz horního rybníka. „Valila se do něj voda z okolních vykácených lesů,“ popsala Jana Syrovátková. Tuto vodu se ale podařilo odvést do odlehčovací dešťové komory, takže se zde neudály větší škody, kromě vymletí silnice.

„Musím říct, že si velice vážím toho nasazení. Když se vyhlásila pohotovost, byli v pohotovosti všichni. Pravidelně zasedala povodňová komise, měli jsme pravidelné informace z Povodí, aktuální stav z hráze. Informovanost byla výborná,“ popsala boskovická starostka fungování krizových týmů.

Menší obtíže působili zvědaví občané, kteří se chodili k přehradě dívat na situaci. K drobným problémům došlo také při rozdělování pytlů s pískem, kdy někteří příchozí neměli vůli si písek napytlovat sami a brali si naplněné pytle připravené pro potřeby města. „A někdo nám tam hned ze začátku ukradl lopaty. Což mi přijde na pováženou,“ dodala starostka Jana Syrovátková.

### Vyhýbejte se vodě i lesům a parkům

Nadále platí, že by se lidé raději neměli přibližovat k vodním tokům a chodit do lesů a parků. „Půda je podmáčená a padají stromy, u kterých by to člověk vůbec nepředpokládal. Popadaly nám i zdravé duby. Opravdu bych ráda apelovala na občany, ať dávají pozor a do takových míst nechodí. Může to trvat ještě měsíc,“ varovala starostka Jana Syrovátková.