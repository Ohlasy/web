---
title: Kulturní výběr na září s Markétou Klaudovou
cover-photo: https://i.ohlasy.info/i/b66dbeaa.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Hostkou rozhovoru byla tentokrát Markéta Klaudová, sopranistka z ansámblu Drei Engel, který v Boskovicích přivítáme v rámci cyklu vážně? v sobotu 28\. září. Součástí podcastu jsou i pozvánky na vybrané zářijové akce, ty si zde můžete také přečíst.*

{% podcast_player file="2024/podcast/klaudova.mp3" /%}

### Živé slovo: Pavel Kolmačka

Zářijový program začínáme intelektuálně těžkou vahou – v úterý 3\. září se v Prostoru od 19.00 koná večer s čerstvě přeloženými texty Carla Gustava Junga, s archetypy a sny, s vyprávěními a svědectvími. A s autorem překladů Pavlem Kolmačkou v roli průvodce a vykladače.

### Viktorie Odehnalová: Lektvary

V sobotu 7\. září bude v Prostoru od půl čtvrté probíhat vernisáž, kterou její autorka Viktorie Odehnalová pojmenovala Lektvary. Viktorie Odehnalová je učitelka výtvarky a taky [Vatračka](https://ohlasy.info/clanky/2020/02/vatra-50.html). Ráda experimentuje s přírodními barvivy, což vyústilo v to, že o přírodních barvách napsala diplomovou práci. Čerpá ze starých receptářů a tuto inspiraci rozvíjí i do umělecké praxe. Pokud vás téma barvířství zajímá, můžete se v 16 hodin zapojit do workshopu, kde se seznámíte s procesem výroby přírodních inkoustů. Výstava lektvarů potrvá do 11\. září a 28\. září ještě naváže další výtvarnou dílnou, kde si budete moct obarvit oblečení nebo namalovat akvarel. 

### Martina Vejlupková: Paradoxy

Na vernisáž Lektvary tematicky naváže výstava fotografky a experimentátorky Martiny Vejlupkové. V pátek 13\. září v 18 hodin představí v Prostoru fotografický soubor Paradoxy a také ukázku kyanotypie. Součástí vernisáže bude autorské čtení Julie Dvořákové ze sbírky Života (ú)let.

### Patrik Kee Kedzierski 

Patrik Kee Kedzierski je český zpěvák, který se věnuje živé vokální improvizaci a vytváří své skladby pomocí hlasu, který nahrává a vrství na loopstation. Podle pořadatelů jsou to skladby až orchestrálně-vesmírné a Patrikova hudba dává posluchačům prostor nahlédnout do jejich nitra a zároveň se i radovat. To vše bude možné ve čtvrtek 12\. září od 19.00 v synagoze.

### PS Janáček / Cemballové trio

Znáte kostelík Všech svatých pod poštou? V neděli 15\. září v 19 hodin v něm proběhne dvojkoncert. Těšit se můžete na pěvecký sbor Janáček a Cemballové trio. 

### Jeff McErlain & Band

V zámeckém skleníku startuje nová sezóna cyklu Jazz & blues. Otevře ji Jeff McErlain, kytarista z Brooklynu, známý svým jedinečným, soulovým stylem hry, který mísí jazzové vlivy s blues a rockem. Jako ostřílený newyorský hudebník a pedagog se Jeff etabloval jako prominentní postava místní hudební scény. V Boskovicích zahraje ve středu 18\. září od 19 hodin.

### Mad in the Jungle

V pátek 20\. září bude v Prostoru rachot. Chystá se čtvrtý ročník DJské akce Mad in the Jungle. Přijede DJ MikkiM – výrazná osobnost tuzemské ragga scény, a Dave Trumpeteer, který obohatí hudební set živou hrou na trubku. 

### Husí slavnosti

Boskovické Husí slavnosti mají více různých částí – nás zde zajímá ta kulturní. Hlavní scéna se nachází v areálu letního kina a letos na zde mimo jiné vystoupí: No Name, Xindl X, Michal Nesvadba, B-Side Band a další. Akce se koná v sobotu 21\. a neděli 22\. září.

### ArchiTalk: Adam Gebrian

Na další setkání ze série ArchiTalk pozval Petr Ondráček velmi speciálního hosta, kterého asi netřeba představovat nikomu, kdo se o architekturu aspoň trochu zajímá a aspoň trochu sleduje veřejnou debatu o ní. Adam Gebrian přijede ve čtvrtek 26\. září, beseda začíná v 18 hodin. Hlavním tématem bude architektura a veřejný prostor.

### 2in2out v Letovicích

Nová sezóna vyhlášených jazzových koncertů se rozjíždí také v Letovicích. V pátek 27\. září v 19.30 zahraje jazzové kvarteto 2in2out, které založili saxofonistka Nela Dusová a kytarista Jan Lacina, kteří ke spolupráci přizvali bubeníka Adama Sikoru a nově také slovenského kontrabasistu Petera Kormana. 2in2out se v posledních letech podařilo vypracovat z původně studentského projektu v jeden z nejzajímavějších českých jazzových počinů.

### vážně? Drei Engel

Na sváteční svatováclavskou sobotu 28\. září velmi doporučujeme přijít do synagogy. V rámci cyklu vážně? přijede do Boskovic ženské trio Drei Engel. Lucie Karafiátová, Markéta Klaudová a Pavla Radostová jsou specialistkami na barokní koloraturní zpěv a jejich přednes je velkým zážitkem.