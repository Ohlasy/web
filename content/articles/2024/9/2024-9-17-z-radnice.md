---
title: "Z radnice: architektonická soutěž na knihovnu, tlak na sloučení hokejových klubů, neshoda na kruháči u pošty"
cover-photo: https://i.ohlasy.info/i/64395be7.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po mimořádném prázdninovém jednání městské rady na začátku září vedení města – tentokrát se tiskové konference účastili pouze místostarosta Lukáš Holík a tajemník David Škvařil.*

{% photo src="https://i.ohlasy.info/i/64395be7.jpeg" caption="Slavnostní otevření galerie PRUH" author="Monika Šindelková" width=1335 height=890 /%}

### Teplovod na úřad

Městská rada se seznámila s návrhem propojit teplovodem městský úřad na náměstí s okruhem centrálního zásobování teplem CZT Boskovice střed. Důvodem je špatný stav kotelny v Obchodní uličce, kde jsou staré kotle a nelze regulovat topné okruhy. Nový teplovod by byl napojen odbočkou ze stávajícího teplovodu v prostoru kotelny základní školy Sušilova. Následně by byla napojena i nová městská knihovna. Nyní je nutné zpracovat projektovou dokumentaci a získat stavební povolení, stavba by mohla proběhnout příští rok po skončení topné sezóny. Odhadovaná cena je 6 milionů korun bez DPH. Podle místostarosty Lukáše Holíka je také výhodou, že se pro knihovnu uvolní i prostory kotelny, které může využít třeba jako sklad. Celkově je napojení na jiný okruh výhodnější než rekonstrukce stávající kotelny. „Zásadní je, aby nevznikly vícepráce třicet procent a více, jak tomu bylo v minulosti,“ uvedl místostarosta s tím, že z toho důvodu radnice požaduje vyšší pojištění projektanta i zhotovitele stavby.

### Architektonická soutěž na knihovnu

Radní schválili podmínky architektonické soutěže na novou městskou knihovnu, která má vzniknout přestavbou obchodního domu na ulici Kapitána Jaroše (dříve ZZN, dnes Mountfield). Soutěž je připravována ve spolupráci a dle regulí České komory architektů, organizovat ji bude architekt a člen komory David Mikulášek. Náklady na soutěž činí přibližně 1,4 miliony korun. Maximální cenový strop pro stavbu je určen na 80 milionů korun bez vnitřního vybavení. Uzávěrka soutěže a následně vyhodnocení a představení vítěze proběhne v prvních měsících příštího roku.

### Novinky v MSSS

V budovách Městské správy sociálních služeb (MSSS) probíhá montáž elektrické požární signalizace, která bude připojena na pult centralizované ochrany krajského hasičského záchranného sboru. Dále probíhá hledání a výběr firmy, která bude od příštího roku pro MSSS zajišťovat sběr a odvoz směsného a tříděného odpadu.

### Síť sociálních služeb

Boskovičtí radní také schválili krajský návrh minimální sítě sociálních služeb, akční plán rozvoje a podporu sociálních služeb na území obce s rozšířenou působností Boskovice pro příští rok. Podle místostarosty Lukáše Holíka nedochází v celém systému k žádným zásadním změnám, jen k drobným přelivům úvazků podle potřebnosti.

### Galerie PRUH

Proběhlo otevření [venkovní galerie PRUH](https://ohlasy.info/clanky/2023/05/pruh.html) a kromě toho dojde k převedení majetku, který byl pořízen v rámci projekt, do rukou města. Jedná se o majetek za více než 600 tisíc korun, který byl pořízen převážně z dotace získané spolkem SRAB, město přispělo 100 tisíc korun. A nyní se bude o galerii starat.

### Dotace do sportu a hokejové kluby

Po dotacích do kultury a volnočasu je připraven k vyhlášení také dotační titul pro sportovce. Ten přináší jednu poměrně významnou změnu – město hlídá počet hráčů na trénincích, aby bylo využití sportovišť efektivní. Nově se budou započítávat pouze kmenoví hráči klubu, nikoliv hostující.

To je zásadní změna především pro hokejové kluby, které jsou ve městě dva a samostatně mohou mít problém potřebné kvóty naplnit. Město tak vytváří velký tlak na sloučení klubů. Tím by došlo k omezení počtu hodin na ledě, na které město jednak přispívá a jednak blokují časy, ve kterých by se jinak mohla ledová plocha pronajímat.

„Myslím si, že hokejové kluby se v dlouhodobém horizontu musí spojit, aby měly dostatečný počet hráčů a mohly vůbec trénovat. Myslím, že nesvárů, bojů a žabomyších válek už bylo dost,“ vyjádřil se místostarosta Lukáš Holík a popsal, že probíhající jednání vypadají slibně. „Domluvili jsme se, že pozvolna začnou trénovat společně. A začnou od nižších kategorií. Je to zásadní krok vzhledem k tomu, jaká tam byla atmosféra,“ popsal místostarosta a s tím, že na tak malém městě dva hokejové kluby nedávají smysl a jejich představitelé to podle místostarosty dobře vědí. Městu už podle vyjádření místostarosty došla trpělivost a věří, že se dohoda nakonec podaří, i když to půjde postupně. Pokud ne, nebudou podle něj kluby schopny v příštím roce trénovat vůbec.

### Nové auto pro OSPOD

Novou Škodu Fabia za více než 440 tisíc korun získají pracovníci boskovického orgánu sociálně-právní ochrany dětí (OSPOD). Automobil je možné pořídit z dotace, nákup musí ještě schválit zastupitelstvo.

### Hledá se stromeček

Do konce září běží výzva, ve které město hledá vánoční strom na náměstí. Měl by to být pravidelně rostlý a ze všech stran pohledově pěkný strom vysoký osm až patnáct metrů. Ideálně smrk, může být i stříbrný, jedle či douglaska. Důležitým kritériem je přístupnost pro manipulaci jeřábem a nákladním autem. „Jestliže podobný strom vlastníte, chtěli byste jej darovat městu a zároveň jím potěšit spoluobčany, kontaktujte co nejdříve referentku správy zeleně Veroniku Přindišovou na telefonu 516 488 653, nebo můžete poslat e-mail i s adresou a případně fotografií na adresu veronika.prindisova@boskovice.cz,“ informovala radnice. Město případně zajistí vyplnění a podání žádosti o kácení, práce spojené s kácením a odvoz stromu. 

### Sociálně právní poradna

Vzhledem k velkému zájmu občanů rozšiřuje město od září pracovní dobu sociálně právní poradny. Otevřena bude nově od 10:30 do 15:30, na podzimní měsíce jsou předem stanoveny úterní termíny 17\. září, 15\. října, 19\. listopadu a 17\. prosince. 

### Kruháč a kebab

Radní nakonec navzdory [předchozím proklamacím](https://ohlasy.info/clanky/2024/07/kruhac-kebab.html) nepřipravili na blížící se jednání zastupitelstva bod a materiál k výkupu domu s prodejnou kebabu a k nové podobě návrhu na vybudování okružní křižovatky pod poštou. Podle místostarosty Lukáše Holíka se radní shodli, že materiál je ještě třeba doplnit, aby byl komplexní. Na zastupitelstvu se informace možná objeví formou prezentace. Hlavní problém, který radní řeší, je podle Lukáše Holíka v tom, že odhad na budovu je 8 milionů korun a majitel ji městu nabízí za 14 milionů korun. Plus s výkupem a bouráním nesouhlasí sousedé. Na místě by se také musel změnit územní plán. Sám Lukáš Holík se vyjádřil, že za odhadní částku by nad výkupem neváhal, ale za aktuálních podmínek by pro výkup ruku nezvedl. Koalice tedy na výkupu nemá shodu, opozice záměr rovněž kritizuje – většina v zastupitelstvu by se tak hledala jen těžko.
