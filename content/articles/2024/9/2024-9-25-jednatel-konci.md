---
title: Jednatel boskovické nemocnice Dembiňák končí. Předcházela tomu verbální přestřelka na zastupitelstvu
cover-photo: https://i.ohlasy.info/i/44b15d72.jpeg
author: Tomáš Trumpeš
category: zpravodajství
tags: nemocnice
---

*Půl roku. Tak dlouho vydržel v čele boskovické nemocnice jednatel Radim Dembiňák. Rezignaci oznámil podle informací Ohlasů už po úterním jednání zastupitelstva, oficiálně ji podal druhý den. Hned ve středu se sejde mimořádná rada města, která bude situaci řešit.*

{% photo src="https://i.ohlasy.info/i/44b15d72.jpeg" author="Tomáš Trumpeš" /%}

Ve středu dopoledne město zveřejnilo informaci, že jednatel Radim Dembiňák odchází ze své funkce z osobních důvodů. S končícím jednatelem se Ohlasům spojit nepodařilo; tisková mluvčí nemocnice Eliška Windová rezignaci jednatele pouze potvrdila a uvedla, že podrobnější informace budou až po mimořádném jednání městské rady, která je valnou hromadou nemocnice.

Nejdřív nebylo ani v nemocnici jasné, jestli zde Radim Dembiňák zůstane do doby, než předá vedení novému jednateli, který má vzejít z výběrového řízení – nebo jestli odejde hned a městská rada bude muset pověřit vedením někoho dalšího. Starostka Jana Syrovátková (Změna22) však posléze Ohlasům potvrdila, že jednatel chce z nemocnice odejít hned.

Aktuálně běží výběrové řízení, neboť Radim Dembiňák byl jmenován do funkce pouze dočasně. Uzávěrka přihlášek je na konci listopadu. Radim Dembiňák původně avizoval, že se do výběrového řízení chce přihlásit a v nemocnici zůstat dlouhodobě. Nakonec podal rezignaci po půl roce, [podobně jako jeho předchůdce Miloslav Kavka](https://ohlasy.info/clanky/2024/01/kavka-rezignoval.html). 

### Srdcaři, bojovníci a lemplové na zastupitelstvu

Rezignaci předcházela místy nepříjemná debata na úterním jednání boskovického zastupitelstva, kde opoziční zastupitelé jednateli vyčítali jak způsob chování a vyjadřování, tak některé konkrétní kroky.

Nejprve na zastupitelstvu Radim Dembiňák ještě jako jednatel informoval o současném stavu v nemocnici. „Neustálé hledání lékařů na dětské oddělení a na internu,“ shrnul hlavní problémy boskovické nemocnice. Postupně oslovil už přes třicet lékařů, ale k práci v Boskovicích zatím nikoho nepřesvědčil. „Když to shrnu, jsou to z devadesáti procent důvody dojezdové,“ popsal příčiny odmítnutí dnes už bývalý jednatel. Lékařů je podle něj dnes takový nedostatek, že si mohou vybírat a nezajímají je ani platy a benefity, protože ty dostanou prakticky všude.

Dodal ale, že všechny služby jsou zajištěné a nemocnice funguje dál. Funguje i interna s urgentním příjmem, jen lůžka nejsou v plném provozu, protože se lůžkové oddělení interny opravuje. Dětské oddělení běží v režimu 24/7, ale bez lůžkové části. 

Čeká se na jednání s pojišťovnou ohledně dalšího fungování. Klíčové je zajištění interny. U dětského oddělení není moc pravděpodobné, že se podaří lůžkové oddělení obnovit. „Pediatři prostě v republice nejsou a bez lékařů se neléčí,“ shrnul situaci Radim Dembiňák. Interna by podle něj měla jet dál.

Nemocnice vypracovala také devatenáctistránkový krizový plán. Jsou v něm popsány postupy a náklady různých krizových situací. Radim Dembiňák nemocnici označil za „bojiště“ a podle vývoje situace podle něj bude krizový plán upravován.

Nevoli především opozičních zastupitelů vyvolal výrok jednatele o zaměstnancích. „Jsou tam srdcaři, jsou tam bojovníci. Jako v každé práci se tam najdou i lemplové nebo ti, kterým je to jedno a chodí tam jenom pro výplatu,“ vyjádřil se Radim Dembiňák.

Zastupitelka za SPOLU Michaela Žejšková obratem reagovala, že součástí krizového plánu je zásada, že se o lékařích nebude mluvit jakkoli negativně. „Takže to teď nechápu,“ dodala. „Zajímalo by mě, koho máte na mysli. A nevím, z jakého titulu si dovolujete zaměstnance nemocnice takto titulovat,“ doplnil ji lékař a zastupitel za SPOLU Miroslav Klíma s poukazem na to, že jednatel je v nemocnici teprve půl roku a za tu dobu nemůže vědět o zaměstnancích nic. A vyzval ho k omluvě.

Jednatel se hájil tím, že nemluvil o lékařích, ale v obecné rovině popsal stav, jaký je podle něj na každém pracovišti. Lemplové jsou podle něj všude, a tak to v životě chodí. 

Reagovala i starostka Jana Syrovátková, která se od výroků distancovala. „Myslím, že by bylo záhodno uvést na pravou míru označení našich zaměstnanců, protože si opravdu vážíme lidí, kteří u nás pracují. Vážíme si toho, že spolupracují s naší nemocnicí i v této kritické době, kdy na sebe slyší kritiku. Za sebe jako za zřizovatele se s tímto neztotožňuji,“ vyjádřila se boskovická starostka.

„Pane jednateli, jste srdcař?“ navázal otázkou opoziční zastupitel za SPOLU Jaroslav Dohnálek s tím, že aby byla v nemocnici srdcařů většina, musí být srdcařem i jednatel. „Kdybych nebyl, tak tu nejsem,“ odvětil Radim Dembiňák. Jaroslav Dohnálek reagoval otázkou, proč tedy jako srdcař bydlí v Golf Resort na Kořenci a nechává tyto náklady platit nemocnici. Jednatel odpověděl, že je to součástí jeho manažerské smlouvy. Jaroslav Dohnálek dodal, že je rád, že nemocnice má nějakou naději, ale že způsob jednání jednatele mu vadí. 

Opozičního zastupitele Petra Malacha ze Sociální demokracie zajímalo, kolik chybí lékařů na interně a na dětském oddělení. Jednatel odpověděl, že na internu by nemocnice potřebovala tři až čtyři kmenové zaměstnance, na dětském chybí primář.

Petra Malacha dále zajímal hospodářský výsledek nemocnice za první pololetí letošního roku. „Jsme v plusu devět a půl milionu,“ odpověděl Radim Dembiňák.

Lékaře a opozičního zastupitele za Sociální demokracii Milana Janáče zajímal stav příprav nového urgentního příjmu. Radim Dembiňák vysvětlil, že projektová dokumentace je hotová a čeká se na dotační titul. K personální situaci se Milan Janáč vyjádřil skepticky, nedaří se podle něj udržet ani stávající lékaře a hrozí další odchody.

Milan Janáč se dále vyjádřil kriticky k tomu, jakým způsobem Radim Dembiňák jako jednatel organizoval nákupy zdravotnických přístrojů a zařízení. Uvedl příklad, kdy jednatel prosadil nákup infuzních pump od jiné firmy, než která dodávala do nemocnice dosud, přičemž nové výrobky nebyly kompatibilní a personálu se to nelíbilo. „Dělal jsem patnáct let obchodního náměstka, takže vím, že upsat se jedné firmě, která vám dodává léta letoucí nějaký materiál, je špatně,“ hájil se Radim Dembiňák. Uvedl, že chce vytvořit konkurenční tlak a že neoslovil žádnou garážovou firmu.

V debatě s jednatelem otevřel Miroslav Klíma také téma soukromé zubařské ambulance doktora Padalíka, kterému měla dát nemocnice výpověď z nájmu. Podle odhadů Miroslava Klímy měl několikačlenný tým doktora Padalíka v péči tři až čtyři tisíce klientů. Teď pravděpodobně odejde mimo Boskovice, a to v době, kdy je zubních lékařů nedostatek.

Radim Dembiňák výpověď potvrdil s tím, že výpovědní lhůtu zubařské ambulanci protáhl ze dvou měsíců na půl roku. Ambulance je podle něj v dezolátním stavu a vyžaduje kompletní rekonstrukci. Poté ji bude nemocnice využívat pro vlastní potřeby. „Chceme otevírat nové ambulance, rozšiřovat gastroenterologické ambulance, máme rozjednané urologické lékaře,“ popsal Radim Dembiňák.

K tématu se vyjádřil i místostarosta Lukáš Holík (Naše Boskovice) s tím, že bude chtít, aby se situací zabývala městská rada. Místostarosta by chtěl, aby město zubařskou ordinaci garantovalo až do doby, než si doktor Padalík připraví jiné zázemí. 

Sociální demokrat Petr Malach označil výpověď pro zubaře za obrovský přešlap. Stejně jako neuvážené výroky jednatele na adresu kraje nebo zaměstnanců.

Podle Dagmar Hamalové ze SPOLU se nabízí otázka, jak funguje valná hromada a dozorčí rada nemocnice a jak se dívají na tento přístup k soukromým ordinacím v nemocnici. Zajímalo ji, jestli se podobný postup může týkat i dialýzy. Starostka Jana Syrovátková odpověděla, že by toto téma chtěla probrat na zastupitelském semináři mimo veřejné fórum, protože se to již týká obchodních tajemství nemocnice.

Dagmar Hamalovou dále zajímal další postup jednání s novým vedením kraje. Starostka uvedla, že se chystá hejtmana, který má nyní zdravotnictví na starosti, oslovit. Na další dotaz směřující k ocenění majetku nemocnice starostka odpověděla, že oceňování probíhá, nyní jsou firmě dodávány podklady a poté bude ještě měsíc trvat, než bude odhad hotov.

Bývalá starostka Hana Nedomová ze Sociální demokracie sama nemocnici po určitou dobu jako jednatelka vedla a nyní se vyjádřila, že městské radě jako valné hromadě nemocnice už nevěří. 

Debatu uzavřel zastupitel Radek Stříž za SPOLU rovněž kritickými vyjádřeními na adresu Radima Dembiňáka. „Pokud přijedeme na kraj s člověkem, který se vyjadřuje takto, tak nedostaneme ani tužku. Nezlobte se, pane jednateli, ale vy s námi mluvíte, jako bychom zde byli nějací neználci nebo jako byste námi opovrhoval. Je to neuvěřitelné. Tohle mě uráží,“ zněla poslední slova debaty, která s Radimem Dembiňákem ve funkci jednatele boskovičtí jednatelé vedli.

Kdo ho minimálně dočasně nahradí, to by mělo být jasné ve středu odpoledne. Za tohoto politického vedení města po volbách v září 2022 tak v křesle jednatele usedne už pátý člověk.