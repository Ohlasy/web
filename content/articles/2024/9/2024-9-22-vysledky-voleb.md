---
title: "Jak jsme volili v krajských volbách: V Boskovicích vyhrálo ANO, vyšel i „zázračný“ regionální mandát"
cover-photo: https://i.ohlasy.info/i/380bd0b5.jpeg
author: Tomáš Trumpeš
category: zpravodajství
tags:
    - krajské volby 2024
---

*Jihomoravské krajské volby se proměnily v suverénní vítězné tažení koalice SPOLU, kterou vedl obhajující lidovecký hejtman Jan Grolich. Většinu ale bude mít poměrně těsnou, protože posílil na úkor svých partnerů – Piráti skončili pod pěti procenty a Starostové je překonali jen těsně. Voliči v Boskovicích by si na hejtmanství přáli hnutí ANO.*

{% datawrapper_chart id="bdzCQ" /%}

Rozdíl mezi krajským a boskovickým výsledkem je poměrně značný. Celkově se dá v nadsázce říct, že jihomoravští voliči začínají tíhnout k většinovému volebnímu systému a seskupili se okolo dvou hlavních favoritů. Zatímco na krajské úrovni vyhrála koalice SPOLU s bezmála 40 procenty hlasů a hnutí ANO bylo druhé s necelými 29 procenty hlasů, v Boskovicích vyhrálo ANO s více než 34 procenty a SPOLU zde získalo 31 a půl procenta hlasů.

Rozhodující jsou ovšem mandáty a většina v krajském zastupitelstvu. Mandátů se rozděluje celkem 65 a SPOLU jich dokázalo získat 31\. Další 4 mandáty potřebné k většině dodají Starostové. Obě uskupení hned v sobotu večer společně oznámila dohodu na vzniku koalice. Nebo, chcete-li, na pokračování té stávající, jen bez Pirátů.

{% datawrapper_chart id="vKUUD" /%}

Starostové získali nakonec jen něco přes 5 a půl procenta hlasů v kraji, v Boskovicích si vedli o něco málo lépe a dostali přes 6 procent. Také Piráti byli v Boskovicích o něco málo úspěšnější než v kraji, ale ani zde by jim 3,6 procenta hlasů ke vstupu do krajského zastupitelstva nestačilo.

Hnutí ANO má mandátů 22, což je úspěch, který ovšem při mimořádném výkonu konkurence nestačil ani na vítězství ani na dobrou vyjednávací pozici pro získání většiny. 

Do krajského zastupitelstva se dostala ještě další dvě uskupení: SPD a Stačilo\!. V prvním případě se tedy jednalo o spojenectví SPD s Trikolorou, hnutím Pro a Svobodnými – v kraji dostali necelých šest procent, což představuje 4 mandáty, v Boskovicích měli víc než 6 a půl procenta. Také Stačilo\!, což jsou především komunisté, bylo v Boskovicích silnější – v kraji dostalo 6 procent, což jsou rovněž 4 mandáty, v Boskovicích mělo víc než 7 a půl procenta.

Volební účast činila v Jihomoravském kraji 35 procent. Na okrese Blansko to bylo přes 36 procent, v Boskovicích jen přes 33 procent.

{% datawrapper_chart id="tdvtU" version="7" /%}

### Preferenční hlasy

[Ohlasy před volbami napsaly](https://ohlasy.info/clanky/2024/09/volby.html), že tři mandáty pro boskovický region jsou spíše v rovině zázraku. Tento zázrak se nakonec stal. Kromě předpokládaného zastupitelského křesla pro letovického starostu Petra Novotného (SPOLU) se díky procentuálnímu úspěchu hnutí ANO podařilo získat mandát i boskovickému místostarostovi Lukáši Holíkovi, který nebyl na jasně volitelné pozici. No a zázračný výsledek koalice SPOLU korunuje zastupitelské křeslo pro bývalého boskovického starostu Jaroslava Dohnálka. 

Letovický starosta Petr Novotný dostal v kraji celkem 1321 preferenčních hlasů. V domovských Letovicích ho zakroužkovalo 252 lidí, což představuje přes 30 procent těch, kteří zde SPOLU volili.

Jaroslav Dohnálek dostal 601 preferenčních hlasů v kraji, z toho 210 v Boskovicích, což je přes 20 procent zdejších voličů SPOLU.

Lukáš Holík dostal v kraji 957 preferenčních hlasů. V domovských Boskovicích ho kroužkovalo 319 voličů hnutí ANO, tedy více než 30 procent.

Za Starosty kandidovala také boskovická starostka Jana Syrovátková. Ta i při nízkém celkovém zisku Starostů dokázala v kraji dostat 414 preferenčních hlasů a v Boskovicích ji kroužkovalo 104 voličů, což představuje více než polovinu těch, kteří do obálky ve městě vložili volební lístek Starostů.

### Další obce v regionu

V Letovicích starosta Petr Novotný vytáhl koalici SPOLU dokonce nad 40 procent hlasů. ANO zde získalo necelých 30 procent.

Naopak ve Velkých Opatovicích je tradičně silné hnutí ANO, dostalo zde skoro 42 procent hlasů, zatímco koalice SPOLU ani ne 25 procent. A skoro 12 procent zde získalo komunistické Stačilo\!.

V Kunštátě vyhrála koalice SPOLU se skoro 45 procenty hlasů. Také v Lysicích vyhrálo SPOLU se skoro 40 procenty hlasů. Zajímavé je, že v obou obcích mají sociálnědemokratického starostu, a to se také projevilo. V Kunštátě měla jinak na krajské úrovni zcela neúspěšná SocDem přes 10 procent hlasů, v Lysicích přes 9 procent. V Olešnici mělo SPOLU dokonce přes 46 procent hlasů.

Zajímavým úkazem efektu kandidujícího starosty je obec Suchý. Jakub Hlubinka zde Starosty vytáhl na 48 a půl procenta voličů a preferenční hlas mu dalo 94 procent z nich.