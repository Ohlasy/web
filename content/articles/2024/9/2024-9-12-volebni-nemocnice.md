---
title: Volte, koho chcete, nemocnici zcela jistě zachrání
cover-photo: https://i.ohlasy.info/i/ea13df8c.jpg
author: Marek Osouch
category: názory a komentáře
tags:
    - krajské volby 2024
    - nemocnice
---

*Boskovická nemocnice už není pouze v [zajetí komunální politiky](https://ohlasy.info/clanky/2024/05/nemocnice-komentar.html), ale nově i té krajské. Mnozí politici z druhé strany jižní Moravy možná donedávna netušili, že místní špitál provozuje město, ale v kampani před krajskými volbami slibují, že se o zdravotní péči v Boskovicích postarají.*

{% photo src="https://i.ohlasy.info/i/ea13df8c.jpg" caption="Volební banner v Paměticích" author="Tomáš Znamenáček" width=4032 height=3024 /%}

O nemocnici v Boskovicích slyšeli krajští politici často jen jednou za rok, kdy na ni jihomoravští zastupitelé schvalovali každoroční příspěvek, který se před pár lety zavedl. Neprobíhaly žádné další debaty o tom, že sever Jihomoravského kraje je specifický, že tu není žádné krajské zdravotnické zařízení, ale vedle sebe dvě městské nemocnice – kromě boskovické i blanenská – a do budoucna to skýtá problémy.

Už je to téměř rok, co boskovická nemocnice hledá nového primáře na dětské oddělení, a více než měsíc, [co přišla o toho na interně](https://ohlasy.info/clanky/2024/05/nemocnice-interna.html), kvůli čemuž je omezen provoz některých oddělení. A jak její provoz strádá, najednou se před krajskými volbami stala pro mnohé politické strany velkým tématem.

Hnutí ANO, které prostřednictvím uskupení Naše Boskovice sedí i na boskovické radnici, slibuje, že nemocnici zachrání; Andrej Babiš dokonce s jihomoravskou lídryní ANO Ivanou Solařovou přijel do Boskovic do nemocnice, aby si tady udělal svou předvolební kampaň. Ví Babiš i Solařová, že Boskovice v minulosti [nabízely nemocnici kraji](https://ohlasy.info/clanky/2017/10/prevod-nemocnice.html), aby si ji převzal, ale právě za hejtmana Bohumila Šimka z hnutí ANO ji kraj v roce 2017 převzít odmítl? Valoun se tak jen posunul o několik roků dál.

Totéž platí pro sociální demokraty, kteří rovněž bijí na poplach ohledně boskovického špitálu. Přitom právě jejich krajský radní Igor Chlup Ohlasům v roce 2017 vysvětloval, proč zdravotnické zařízení nemůže převzít. „Teď máme devět nemocnic, pět léčeben a záchrannou službu, to už je velký kolos. Je potřeba si také uvědomit, že kraj není garantem zdravotní péče, to jsou pojišťovny,“ [prohlásil tehdy](https://ohlasy.info/clanky/2017/10/nemocnice-zustane.html).

A tak nyní prapor zachránců vytahuje SPD, která jako by najednou zjistila, že tu máme nemocnici. A také Přísaha, jejíž lídr Petr Vokřál, bývalý krajský zastupitel za ANO v době Šimkova vedení, tvrdí, jak současné vedení na Boskovice čtyři roky kašlalo a před volbami najednou rychle plánuje pomoc.

Současné vedení kraje ale nedělá nic jiného, než že chce vědět, co Boskovice vlastně chtějí. A ano, trochu posměšně sleduje, jak je názor místních politiků každou chvíli zcela jiný – a může přitom na radnici sedět stále stejná sestava.

Největší paradox v celé „záchranářské“ akci představují Starostové pro jižní Moravu, na jejichž kandidátce je i k nelibosti místního hnutí STAN boskovická starostka Jana Syrovátková. Právě za jejího dvouletého působení v čele radnice se nemocnice dostala do zmíněných problémů a za tu dobu už vystřídala tři jednatele. Minimálně za část potíží nese odpovědnost starostka sama. Možná by bylo logičtější, kdyby hnutí téma špitálu taktně vymlčelo, ale ono ne, právě naopak. Starostka se nechala zvěčnit na billboardu s prohlášením, že boskovickou nemocnici nenechá padnout. Plakát možná raději visí dál od města, aby vůbec do voleb přežil.