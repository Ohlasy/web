---
title: Rozsáhlý požár likvidovalo v průmyslové zóně dvacet hasičských jednotek
cover-photo: https://i.ohlasy.info/i/e4875123.jpg
author: Tomáš Trumpeš
category: zpravodajství
---

*Pokud máte lehčí spánek a bydlíte v Boskovicích, v noci z neděle na pondělí vás uprostřed noci probudily sirény. A následně hlášení městského rozhlasu, který informoval o požáru. Ten zachvátil jednu z hal v průmyslové zóně. Zasahovalo velké množství hasičů, škoda je odhadována na 30 milionů korun.*

{% photo src="https://i.ohlasy.info/i/e4875123.jpg" caption="Severní okraj vyhořelé haly v úterý odpoledne" author="Tomáš Znamenáček" width=4032 height=3024 /%}

Informaci o požáru přijalo operační středisko jihomoravských hasičů krátce po druhé hodině ranní. Rychle se ukázalo, že požár skladu firmy Textil Eco na Dřevařské ulici je rozsáhlý a postupně bylo přivoláno dvacet jednotek profesionálních a dobrovolných hasičů. „První jednotka na místě průzkumem zjistila, že požár si svým rozsahem a charakterem bude žádat nasazení většího počtu sil a prostředků. Velitel zásahu nechal vyhlásit druhý a následně i třetí stupeň požárního poplachu,“ popsal Filip Venclovský z Hasičského záchranného sboru Jihomoravského kraje.

Hasiči dále popsali, že proti plamenům a k ochraně okolních objektů nasadili celkem jedenáct vodních proudů včetně hašení z výškové techniky. Byl zřízen štáb velitele zásahu a k podpoře řízení a dokumentace zásahu vzlétl nad místem události dron.  

„K monitoringu ovzduší v okolí požáru povolal velitel zásahu mobilní chemickou laboratoř. Ta přítomnost škodlivin v ovzduší nezjistila, avšak obyvatelům blízkého okolí bylo doporučeno nevětrat,“ uvedl podrobnosti Filip Venclovský. Město informaci opakovaně vyhlásilo městským rozhlasem a uvedlo na všech svých komunikačních kanálech. Zprávu odvysílala i Česká televize.

Požár se hasičům podařilo dostat pod kontrolu před sedmou hodinou. K rozebírání požárem zasažených konstrukcí pak dorazila speciální technika z Jihlavy a Hlučína. „Příčina vzniku požáru a výše způsobené škody zůstává v šetření,“ uzavřel za hasiče Filip Venclovský.

Boskovický místostarosta Lukáš Holík potvrdil, že příčina požáru je zatím neznámá a na místě pracují na jejím určení komisaři. A uvedl první odhad škody a popsal, že město samo s firmou přímo spolupracovalo. „Odhadovaná škoda se kolem 30 milionů korun. Nevím, jak bude firma pokračovat dál. Jejich službu jsme využívali, odebírali od nás oblečení. Nyní budeme muset řešit, jak s tím dál,“ popsal Lukáš Holík spolupráci s firmou Textil Eco, která v Boskovicích provozuje sběrné boxy na oděvy, boty a hračky. 

Hasičů bylo podle místostarosty na místě okolo sto padesáti a jednalo se o všechny jednotky z okresu a další třeba až z Vyškova. Na zásah se byl v noci osobně podívat, požár byl podle něj na hraně toho, aby ohrozil i vedlejší budovu firmy LD Seating. „To se naštěstí nestalo,“ dodal boskovický místostarosta Lukáš Holík. Jihomoravští hasiči zveřejnili také [fotogalerii ze zásahu](https://www.hzscr.cz/fotogalerie/2024-09-09-p-prumysloveho-objektu-boskovice.aspx).