---
title: Rozpočtový výhled poskytuje představu města o investicích a harmonogramu na roky 2026–2029
cover-photo: https://i.ohlasy.info/i/68577998.jpg
author: Tomáš Trumpeš
category: zpravodajství
---

*Městská rada souhlasila se střednědobým výhledem rozpočtu, který budou 24\. února schvalovat zastupitelé. Z minulého jednání zastupitelstva byl návrh stažen a dopracován. Vzhledem k aktuální intenzivní debatě o městských investicích stojí za zvláštní pozornost.*

{% photo src="https://i.ohlasy.info/i/68577998.jpg" caption="Starší bourací práce v areálu Červená zahrada, kde by dnes měla začít vznikat sportovní hala" author="Jaroslav Švec" width=3623 height=2717 /%}

„Vidíte v něm představu o financování veškerých investičních akcí ve výhledu do roku 2029,“ okomentovala materiál starostka Jana Syrovátková (Změna22). Pojďme si tedy tuto představu o jednotlivých akcích, nákladech a časovém harmonogramu trochu zpřesnit.

Největší investiční úsilí si město naplánovalo na letošek a na příští rok. Na tom je mimo jiné zajímavé, že v mezičase proběhnou komunální volby a někdy v závěru letošního roku bude ustaveno nové vedení města. Předávka štafety tedy proběhne prakticky uprostřed největší „budovatelské“ práce.

Na letošek jsou naplánovány investiční neboli kapitálové výdaje za za více než padesát milionů, na příští rok za skoro tři sta milionů. V roce 2028 tato částka klesá pod sto milionů a v posledním roce, který výhled zahrnuje, je to pod 50 milionů korun. Pro srovnání v loňském roce se nakonec investovalo asi 85 milionů korun, původní plán byl ovšem přes 250 milionů.

### Letošní investice

Mezi letošními investičními plány dominuje rekonstrukce parku u zámeckého skleníku. Vyhrazeno je na ni více než 100 milionů korun. Následuje přes 30 milionů korun, které se mají investovat do nemocnice. Sportovní hala se sice ještě asi nezačne stavět, ale na projektování a přípravu území je vyhrazeno necelých 25 milionů korun. Na dalších 11 milionů korun má přijít kyberbezpečnost a přes 10 milionů je určeno na projektování knihovny.

V plánu na rok 2026 je také celá řada menších investic pod 10 milionů korun: obnova fotbalového hřiště s umělým povrchem, tůně u Mladkova, cyklostezka z Mladkova do Svitávky, rekonstrukce bytů v MSSS, veřejný prostor na náměstí 9\. května, propojení pro pěší z Červené zahrady k letnímu kinu, zasedací a obřadní síň na radnici, investice do škol, projektová dokumentace na křižovatku pod poštou a rekonstrukce rybníku ve Vratíkově.

Suma sumárum můžeme konstatovat, že na poslední rok svého mandátu – komunální volby se budou konat na začátku října – si současná koalice naplánovala solidní investiční smršť.

### Další tři roky

Plán na další tři roky už nezahrnuje tolik jednotlivých akcí, ale dává dobrou představu o tom, jak město plánuje postupovat u těch největších.

Začněme tím, že rozpočtově je sice park u zámeckého skleníku započítán do letošního roku, je ovšem jasné, že dokončovat se bude až v roce příštím. V roce 2027 by také měla proběhnout rekonstrukce budovy bývalého štábu civilní obrany na ulici Svatopluka Čecha za 113 milionů korun. 

A pak je tu další klíčová investice, na kterou město čeká už pár desítek let – nová sportovní hala. Stát má v Červené zahradě a aktuálně čekáme, až město zveřejní výsledek architektonické soutěže Design & Build. Ten prozradí nejen jméno vítěze, ale i cenu, za kterou se zavázal stavbu provést. Rozpočtový výhled nám ale ledacos naznačuje – město v něm kalkuluje s částkou 170 milionů korun, rozloženou do dvou let. Příští rok by se na stavbě haly mělo proinvestovat 110 milionů a v roce 2028 by se měla za dalších 60 milionů dokončit. 

Na příští rok je naplánována také investice 25 milionů korun do stravovacího provozu v Městské správě sociálních služeb na Sadové ulici. Do nemocnice plánuje město investovat každý rok 20 milionů. Do škol pak 10 milionů příští rok a dalších 10 milionů v roce 2028\. Čtvrtou etapou mají pokračovat opravy bytů v MSSS na Havlíčkově ulici a příští rok chce město dát ještě 3 miliony korun na FIFA hřiště u školy na Slovákově ulici, tedy jako kofinancování, pokud získá příslušnou dotaci.

Popelkou mezi investičními plány se nakonec stala knihovna. U ní se počítá se 30 miliony korun na první etapu stavby až v roce 2029, tedy v posledním roce aktuálního rozpočtového výhledu. „Počítáme s tím, že letos se bude pouze projektovat, s přesahem do příštího roku, kdy bychom zažádali o stavební povolení. Ale třeba to bude rychlejší,“ vyjádřila se starostka Jana Syrovátková.

### Kde na to vzít?

Po sečtení všech investic se samozřejmě nabízí otázka, kde na to na všechno město plánuje vzít peníze. Připomeňme, že na účtech města bylo na konci loňského roku naspořeno asi 300 milionů korun. Když sečteme všechny kapitálové výdaje plánované na roky 2026–2029, dostaneme se na částku necelých 700 milionů korun. K tomu jsou zde běžné, neinvestiční výdaje, které tvoří průměrně asi 450 milionů korun ročně. Celkově by tedy mělo město během sledovaných let ufinancovat výdaje za 2,5 miliardy korun.

Běžné příjmy města jsou během čtyř let odhadnuty na více než 2 miliardy korun. Kromě utracení výše zmíněných úspor pak město plánuje pořídit si ještě druhý investiční úvěr 140 milionů korun. „Město si může vzít úvěr až 200 milionů korun. To je strop, ale nepočítáme, že bychom šli na hranu,“ uvedla starostka Jana Syrovátková.

Vzhledem k tomu, že letos jsou komunální volby, bude také záležet na tom, jestli příští vedení města plán investičních akcí převezme, nebo se bude snažit ho změnit. V Boskovicích bylo vždy zvykem spíše to druhé. Pokud ale bude rozestavěný park u skleníku a smluvně zavázaná stavba haly, příští vedení města moc manipulačního prostoru mít nebude.
