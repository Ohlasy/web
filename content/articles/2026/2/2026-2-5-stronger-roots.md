---
title: Boskovický Unijazz získal milion na profesionalizaci a rozvoj kulturního centra Prostor
cover-photo: https://i.ohlasy.info/i/26da5918.jpg
author: Kristina Studená
category: zpravodajství
---

*Společně s novým rokem zahájil boskovický Unijazz, pobočný spolek pražského Unijazzu, projekt financovaný Nadací OSF. Spolek, který vede kulturní a komunitní centrum Prostor a stejnojmennou kavárnu, se v konkurenci 277 žádostí z celé republiky dostal až do finálního kola, ve kterém bylo podpořeno jen 14 organizací. Z [Nadace OSF](https://osf.cz) a programu [Stronger Roots](https://osf.cz/co-delame/stronger-roots/) tak organizace obdrží téměř milion korun na rozvoj komunikace, fundraisingu a vytváření komunity.*

{% photo src="https://i.ohlasy.info/i/26da5918.jpg" caption="Vánoční Koledomat, oblíbené kolední tour po Boskovicích se stařičkým harmoniem, tradičně se zakončením v Prostoru" author="Tomáš Znamenáček" width=4896 height=3264 /%}

Grant takového finančního rozsahu je z hlediska organizace i města významný a umožní další profesionalizaci kulturní instituce a zlepšování podmínek pro místní kulturu. Ačkoliv se projekt nezaměřuje na podporu samotné kulturní produkce nebo zlepšení materiálního zázemí, spolek si slibuje zkvalitnění služeb, komunikace nebo třeba rozvoj spolupráce se školami. „Dlouhodobě jsme usilovali o to, abychom mohli zaplatit některé pozice, které u nás fungovaly dobrovolnicky. V rozsahu naší činnosti – například v roce 2025 jsme uspořádali 134 akcí pro téměř 7 tisíc návštěvníků – je už velmi náročné spravovat sociální sítě, pečovat o dárce nebo budovat spolupráci se školami pouze v rámci dobrovolnických kapacit,“ uvedla k projektu Alžběta Flíčková, předsedkyně spolku Unijazz. „Projekt neposkytuje financování na provoz ani na uměleckou produkci, takže v tomto ohledu se pro nás nic nezměnilo a běžnou činnost se budeme dál snažit financovat ve spolupráci s městem Boskovice a dalšími partnery,“ doplňuje Alžběta Flíčková.

Projekt s názvem Otevřený Prostor Boskovice se soustředí celkem na tři oblasti – PR a fundraising, budování komunity a zlepšení interních procesů. V rámci projektu tak vznikne například PR strategie, která se má opírat o mapování veřejného obrazu Prostoru, nebo fundraisingová strategie, která pomůže organizaci v péči o dárce a v dalším rozvoji finanční nezávislosti. 

Jedním z hlavních cílů projektu by podle Alžběty Flíčkové mělo být oslovení širšího publika a propojení různých světů. „Pro nás jako komunitní centrum je nejdůležitější přesah k lokální komunitě – víme, že nabízíme alternativní kulturu, ale stále je v Boskovicích spousta lidí, kteří o nás neví nebo mají nějaké bariéry, proč by do Prostoru nedorazili. Tohle chceme změnit,“ popisuje předsedkyně spolku Unijazz. 

Koordinátorka středoškolské spolupráce Barbora Liška vidí zase velký význam v zapojování mladých lidí, zejména v současné době celospolečenských nejistot a změn. „V dnešní době je podle mě nadmíru důležité vést mezigenerační dialog a projevovat empatii vůči jinakosti, podporovat solidaritu a spolupráci. Přála bych si, aby Prostor byl místem pro snadno dostupnou a tvůrčí seberealizaci mladých lidí – od koncertu místních kapel, přes potravinovou sbírku pro lidi bez domova, upcyklingový workshop až po turnaj v pingpongu. Stačí nápad a chuť ho rozvinout. Zázemí a podporu dokážeme poskytnout.“

Název programu Stronger Roots / Silnější kořeny odkazuje ke smyslu grantové podpory – podpořit organizace tak, aby měly stabilnější základy, dobře nastavené procesy a silnou komunitu. Skrze vytváření široké komunity příznivců, dárců, dobrovolníků a nových partnerů by organizace podle programu Stronger Roots měly zvyšovat svou odolnost a efektivněji pak řešit celospolečenské problémy. V minulosti program financoval například ekologickou organizaci Veronica, organizaci Učitel naživo nebo komunitní výměnu semen Semínkovnu. Součástí podpory jsou také mentoring a odborné konzultace.

---

*Boskovický spolek Unijazz je personálně propojený i s našimi novinami. Nejsme tedy při psaní o něm nestranní, ale zároveň jde o důležitou kulturní instituci, o které nemůžeme nepsat.* 
