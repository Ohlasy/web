---
title: "Ze zastupitelstva: Zvýšení podpory Velenu, vyhláška o nočním klidu, debata o plánu úprav okolí Zelené školy"
cover-photo: https://i.ohlasy.info/i/a06cc37c.jpg
author: Tomáš Trumpeš
category: zpravodajství
---

*V krátkém čase a nevyhrocené atmosféře proběhlo únorové jednání boskovického zastupitelstva. Zajiskřilo to opravdu jen velmi mírně při debatě o výši podpory pro folklórní soubor Velen a o úpravě okolí Zelené školy. Za necelé dvě hodiny bylo hotovo.*

{% youtube_video id="9Hcos9KeLVQ" /%}

V úvodu informoval předseda výboru pro média a participaci Jan Flíček (Změna22) zastupitele, že výbor dal návrh, aby se v prosklených vitrínách před městským úřadem na Masarykově náměstí prezentovaly zdařilé projekty z participativního rozpočtu BoskoVize, případně i další městské investice.

### Dotace a odměny

Zastupitelé schválili několik dotací. Nejprve 8 milionů na kyberbezpečnost a 7 milionů na IT pro boskovickou nemocnici. Dále 3 miliony pro Služby na rekonstrukci kotelny na Havlíčkově ulici, tradiční dotaci pro fotbalový klub na zajištění sportovních aktivit v mateřských školách ve výši 520 tisíc, a rovněž obvyklou dotaci 300 tisíc pro Unijazz Praha na festival Boskovice 2026\. 

O mimořádnou dotaci zažádal také spolek Velen, a to o 714 tisíc na činnost a hlavně na nové kroje a rekonstrukci starších, rada doporučila schválit 282 tisíc. Zde navrhl navýšení dotace Jaroslav Dohnálek (SPOLU), především aby se mohly zajistit nové kroje pro soubor, který se aktuálně osamostatnil jako spolek a už nebude fungovat jako součást KZMB. „Na začátek by jako podkladek měli především na ty kroje dostat od města víc. Všude se jimi chlubíme, slýchám, že je to naše zlaté vejce, tak se podle toho pojďme zachovat. Rozpočet města se tím nijak nepoškodí,“ vyjádřil se Jaroslav Dohnálek. Navrhl navýšení na 636 tisíc korun. Přidal se Oldřich Kovář (SocDem), který popsal, že se rozšířila kapela i taneční soubor a Velen pracuje dobře, ale už v trochu bazarových krojích. Zastupitel Jan Flíček uvedl, že je škoda, že předchozí vedení města nepodporovalo Velen tak, aby nyní nebylo nutné řešit podporu v takto velké výši. Rovněž uvedl, že doufá, že město bude takto velkorysé a spravedlivé i k ostatním spolkům. Místostarosta Lukáš Holík (Naše Boskovice) doplnil, že s Velenem je město domluvené, že se potřebná částka rozprostře do delšího času a Velen také žádá o dotaci od Jihomoravského kraje. Dagmar Hamalová (SPOLU) upozornila, že by bylo dobré také vyjasnit, jak fungují soubory, které jsou stále uváděny jako součást KZMB, ale mají i svoje samostatné spolky. Navýšení částky podpořila a připomněla velmi zdařilou akci Masopust, na které se Velen podílel. Petr Axman (Naše Boskovice) si neodpustil poznámku, že návrh určitě projde, protože je před volbami a populistů je v zastupitelstvu hodně, Jaroslav Dohnálek opáčil, že na to nebude reagovat, protože je to blábol. Pro protinávrh Jaroslava Dohnálka a dotaci 636 tisíc korun se nakonec v hlasování vyjádřili všichni přítomní zastupitelé.

Zastupitelstvo na základě zákonné možnosti přistoupili k navýšení odměn pro neuvolněné členy zastupitelstva, které se odvíjí od výše průměrné mzdy. Odměny vzrostou o sedm procent. Neuvolněný místostarosta tak bude pobírat 21 465 korun, členové rady 11 910 korun, zastupitelé 2 966 korun a předsedové výborů 5 977 korun.

### Vlajka pro Tibet

Výraznou podporu získala také tradiční akce Vlajka pro Tibet, díky které na radnici zavlaje tibetská vlajka. Proti byl pouze Karel Trefný (SPD a Trikolora) a zdržela se Hana Nedomová (SocDem).

### Vyhláška o nočním klidu

Zastupitelům se na stůl vrátilo také rozhodování o výjimkách z nočního klidu pro letní akce. V diskusi se otázal z publika občan Jiří Pevný, kdo bude kontrolovat, aby akce končily ve schváleném čase. Místostarosta Lukáš Holík vysvětlil, že akce v danou dobu akce nemusí skončit, ale už nesmí rušit klid, takže může ztlumit a pokračovat. Pokud se to nestane, bude to kontrolovat městská nebo státní policie. Podle vysvětlení Davida Krátkého porušování nočního klidu policie posoudí na místě. Zastupitelé nakonec v hlasování [pořadatelům akcí vyhověli.](https://www.boskovice.cz/file/3210584)

### Změna územního plánu

Změna číslo 7 boskovického územního plánu obsahuje pět dílčích změn, které vycházejí z potřeb města. Jedná se o hromadnou rekreaci v Doubravách, kde se musely vypustit dvě parcely kvůli lesnímu zákonu, druhá změna je výběr lokality pro lesní školku, třetí změna souvisí se stavbou haly, čtvrtá zavádí zákaz staveb pro reklamu v nezastavěném území a poslední je stanovení procentuální korekce při určování počtu parkovacích míst. Zastupitelé materiál bez diskuse schválili. 

### Finanční záležitosti

Vedoucí finančního odboru Pavla Nováková informovala, že stav městských pohledávek se snížil o více než 800 tisíc korun. Největší pohledávky vznikají u poplatků za odpad a u dopravních pokut.

Zastupitelstvo projednávalo střednědobý výhled rozpočtu, [o kterém jsme informovali v samostatném textu](https://ohlasy.info/clanky/2026/02/investice.html). Výhled nedoporučil finanční výbor. Důvody nakonec nikdo nevysvětlil a rozpočtový výhled byl schválen.

První letošní rozpočtové opatření navyšuje o 465 tisíc korun příjmy, výdaje pak nakonec o 35 milionů korun. Pavla Nováková také informovala, že došlo k úpravě skutečných zůstatků na účtech města na konci loňského roku – nakonec to je částka 313 milionů korun.

Nová podoba rozpočtu zahrnovala původně 12 milionů korun na [úpravu okolí Zelené školy](https://ohlasy.info/clanky/2024/12/rekonstrukce-zelena.html), částka se ale nakonec o 10 milionů snížila. Jaroslav Dohnálek totiž podrobil přípravu rekonstrukce okolí Zelené školy kritice. S úpravami okolí školy by počkal až na dobu, kdy Vodárenská a Svazek vyřeší investici do infastruktury. Také podle Michaely Žejškové (SPOLU) není možné hlasovat pro čtvrtou etapu rekonstrukce, když toto není vyřešeno. Tato etapa navíc není naprojektovaná, takže částka se pouze odhaduje. Jaroslav Dohnálek proto navrhl ponížení částky na 2 miliony a zastupitelé jeho návrh schválili.

Dagmar Hamalová apelovala na vyhledávání dotačních titulů na konkrétní investiční tituly. Místostarosta Lukáš Holík odpověděl, že se tomu radnice věnuje a snaží se, aby neutekly ani dotace na menší akce.

### Podněty a připomínky

Lukáš Holík informoval, že aktuálně končí lhůta, ve které se odpovídá na dotazy uchazečů ve výběrovém řízení na rekonstrukci parku u skleníku. Pokud vše dobře půjde, 6\. března by měla být soutěž uzavřena. 

Starostka Jana Syrovátková znovu pozvala na představení výsledků architektonické soutěže na sportovní halu v pondělí 9\. března ve skleníku?.

Hana Nedomová (SocDem) označila za nedostatečné investice do nemocnice. A dále vyzvala mediální výbor, aby město před volbami zvážilo využívání informačních kanálů města politiky před komunálními volbami.

Lukáš Holík popsal, že pokračují jednání o sloučení boskovického muzea s Blanskem. 

Michaelu Žejškovou zajímal ekonomický stav nemocnice. Starostka odpověděla, že výsledky loňského roku budou známy až v pololetí. Na příští radu by měla být předložena čísla výkonnosti za leden, podle starostky se nemocnici daří velmi dobře. Starostka dále uvedla, že předběžné výsledky být zveřejňovány nemohou.

Dagmar Hamalová informovala, že v mrazech přišly k újmě kameny zmizelých v židovské čtvrti, ale proběhne jejich oprava.

Poté už starostka Jana Syrovátková takřka rekordně krátké jednání boskovického zastupitelstva ukončila.