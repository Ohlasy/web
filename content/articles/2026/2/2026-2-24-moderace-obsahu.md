---
title: Proč moderujeme komentáře na Facebooku a nestydíme se za to
cover-photo: https://i.ohlasy.info/i/934c1889.jpg
author: Tomáš Znamenáček
category: názory a komentáře
---

*Naše noviny si zase jednou vyzkoušely, jak to v komentářích na sociálních sítích může vypadat, když nějaké téma budí ve společnosti vášně. Nestává se nám to naštěstí příliš často, ale přesto musíme a chceme k problému zaujmout jasné stanovisko a z něj vyplývající postup při správě našeho profilu. Náš postoj v komentáři vysvětluje Tomáš Znamenáček.*

{% photo src="https://i.ohlasy.info/i/934c1889.jpg" caption="Demonstrace na boskovickém náměstí" author="Tomáš Znamenáček" width=6240 height=4160 /%}

Před pár dny se na boskovickém náměstí sešla menší demonstrace, naše noviny o tom přinesly krátkou zprávu s doprovodnou fotografií. Demonstrace byla kultivovaným vyjádřením názoru a postoje, což k demokracii zcela nepochybně patří. Fascinovaně jsme proto v redakci sledovali, jak pod [banálním facebookovým statusem](https://www.facebook.com/ohlasy/posts/pfbid0oK6CygJ5HSCYxUxC7ui1obybMT7xEiWqFbmQ8sPTcMxf2aaAbmGXh5vzenPReskxl) o běžném demokratickém provozu naskakují stovky nenávistných komentářů z celé republiky, často extrémně vulgárních. Ty nejhorší, které nebylo možné ani vzdáleně označit za veřejnou debatu nebo vyjádření názoru, jsme začali mazat. Umoderovat stovky komentářů je ale pro náš miniaturní tým prakticky nemožné, a tak jsme dočasně využili možnost zakázat plošně komentování příspěvků uživateli, kteří už aspoň jeden den nesledovali profil našich novin.

Nesaháme k moderaci obsahu lehce, jako novinářstvo máme velký respekt k veřejné debatě, i když se třeba odehrává hrubým způsobem. Zároveň ale budeme vždy bez váhání prosazovat, že každá veřejná debata má své hranice. Část z nich je u nás daná zákonem, v Česku nelze například za „názor“ schovávat hlásání nenávisti vůči skupinám osob nebo šíření poplašných zpráv. V našich novinách ale není a nikdy nebude prostor ani pro plně legální „názory“, které spočívají pouze ve vulgárních urážkách. Pokud chcete s někým konstruktivně nesouhlasit, naše noviny tu pro vás budou vždy bez ohledu na to, čí stranu zastáváte. Pokud ale chcete někoho vulgárně urážet, nevidíme jediný rozumný důvod k tomu, abychom vám dávali prostor.

Ano, nárokujeme si tím právo rozhodovat o tom, co si v prostoru našich novin přečtete, a co nikoliv. Je to základní součást naší práce a naší odpovědnosti. Kdybychom na tuto odpovědnost alibisticky rezignovali a připustili, že v našich novinách může kdokoliv říkat cokoliv, nedostali bychom nějaké ideální „absolutně svobodné médium“. Dostali bychom médium, kde může skupina agresivních a vulgárních křiklounů ovládnout veřejný prostor a silou z něj vytlačit ostatní. Nedostali bychom prostor pro veřejnou debatu, kde se společně snažíme dobrat obecně přijatelného řešení našich problémů, ale zápasnickou arénu, kde vítězí ten nejsilnější a nejhlasitější (anebo nejbohatší). A o to nemáme zájem.

Zájem o to naopak mají sociální sítě jako Facebook, kde se většina podobných společenských válek odehrává a sítě jim jdou cíleně naproti, protože na nich pohádkově vydělávají. Zcela upřímně bychom z těchto sítí nejradši odešli, protože podle nás [nejsou zdravá společenská infrastruktura](https://www.ced-brno.cz/cs/article/socialni-site-jako-spolecenska-infrastruktura). Dokud tam ale budete vy, naše publikum, nemáme příliš na výběr. Snažíme se dát aspoň na výběr vám, takže s námi můžete zůstat v kontaktu například [díky našemu newsletteru](https://newsletter.ohlasy.info) anebo nás sledovat [na naší vlastní sociální síti](https://boskovice.social/@ohlasy), kterou pro vás (zatím experimentálně) provozujeme. Bez reklam a toxických algoritmů. Dokud nás ale budete sledovat i na Facebooku, budeme se maximálně snažit o to, aby prostor, který zde vytváříme, fungoval podle stejných pravidel, podle kterých fungují celé naše noviny. Včetně moderace obsahu.

Na své názory máte právo, ať jsou jakékoliv. My si vyhrazujeme právo vybrat, kterým názorům dáme prostor. Nejde o to, jak moc odpovídají našemu vlastnímu vidění světa – v tomhle případě jsme ostatně mazali komentáře z obou stran debaty. Jde o to, jestli ony názory splňují aspoň minimální nároky na dlouhodobé fungování naší komunity, našeho města a regionu. Nenávist není názor a prostor jí dávat nebudeme. Odpovědnost a dodržování pravidel hry jsou totiž podle nás nedílnou součástí svobodné společnosti.