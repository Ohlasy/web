---
title: Kulturní výběr na únor s Magdou Zemánkovou
cover-photo: https://i.ohlasy.info/i/12286bc8.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. K rozhovoru jsme si tentokrát pozvali Magdu Zemánkovou, se kterou jsme si povídali o dalším ročníku festivalu Smrtfest. Součástí podcastu jsou i pozvánky na vybrané únorové akce, ty si zde můžete také přečíst.*

{% podcast_player file="2026/podcast/zemankova.mp3" /%}

### Divadlo v Řeznické: Relativita

Do Boskovic přijede Divadlo v Řeznické s inscenací Relativita. Představení staví na dramatické spekulaci a fiktivním setkání Alberta Einsteina a jeho dospělé dcery Lieserl, kterou měl se svou první ženou, ale už jako malá záhadně zmizela. Nikdo nevěděl, jestli zemřela, nebo byla dána k adopci. Hlavní role se zhostí Miroslav Táborský. V úterý 10\. února v 19 hodin v sokolovně.

### LiStOVáNí: Blízcí

Ve velkém sále boskovického kina proběhne další díl Listování – tedy scénického čtení, ve kterém herci představují vybranou knihu. Tentokrát to bude román Blízcí od Veroniky González. Silný příběh o toxických vztazích jedné vesnické rodiny. V neděli 15\. února od 16.30.

### Jazz jam \#23

Zveme na již tradiční jazz jam. Mimo tradiční sestavu se na únorové jamování připojí mladý talentovaný boskovický klarinetista Tomáš Mosler. Přijďte si zatančit, pobavit se nebo se taky zapojit\! Ve čtvrtek 5\. února v 19 hodin v Prostoru.

### Martina Trchová

Martina Trchová je zpěvačka, kytaristka, výtvarnice a autorka písní, ve kterých se potkávají experimentální folk, blues, indie pop a jazz. V Boskovicích zahraje v pátek 6\. února od 19 hodin na sýpce.

### Music Of Lights

Music of Lights je zážitkový audiovizuální koncert, který propojuje živou hudbu a 3D světelné projekce. V repertoáru hudebníků Štěpána Švestky a Collegia Virtuosi zazní populární, klasická i filmová hudba. Koncert proběhne v pondělí 23\. února od 19 hodin v sokolovně.

### Pavel Čadek – Cellem vpřed tour

Další koncert na sýpce se koná v pátek 27\. února od 19 hodin a vystoupí na něm Pavel Čadek – mladý český písničkář doprovázející se na violoncello, který si publikum získává humorem i vážnější či lyrickou tvorbou.

### BassAmbush \#3 w/ AKIRA

Třetí pokračování klubovky Bass Ambush je tady\! Hlavním hostem večera bude DJ Akira. Na lineupu ale nebude chybět ani Voidsec z Mindicted, brněnský producent Meera a MarTek z United Raven crew. Přijďte v pátek 20\. února večer do Prostoru.

### Víkendový workshop olejomalby s Toy\_Box

V sobotu 7\. a v neděli 8\. února proběhne v Galerii Otakara Kubína další víkendový workshop. Zkušená lektorka a výtvarnice Toy\_Box se tentokrát zaměří na olejomalbu. Účastníci si tak vyzkouší a projdou celý proces tvorby od podmalby po dokončený obraz.

### Bronz a bohové: Posvátný svět doby bronzové

Ve čtvrtek 12\. února v 17 hodin proběhne v boskovickém muzeu přednáška docentky Lucie Novákové z Trnavské univerzity, která poodhalí symbolický a náboženský význam bronzu v pravěkých společnostech. Ačkoliv nám lidé doby bronzové nezanechali psané mýty, můžeme jejich duchovnímu světu porozumět skrze interpretační rámec antické mytologie – nejstaršího dochovaného obrazu světa bohů, kovu a ohně. Přednáška doplňuje aktuální výstavu *Posvátná krajina doby bronzové*, o které už jste v našem podcastu [mohli slyšet v listopadu](https://ohlasy.info/clanky/2025/11/doba-bronzova.html).

### Být na chvíli sochařem II

Další workshop připravila Galerie Otakara Kubína na sobotu 14\. února. Jedná se o druhé pokračování dílny Být na chvíli sochařem – nejprve od 10 hodin pro děti od 5 let a poté od 14 hodin pro náctileté a dospělé. Lektorkou je výtvarnice a pedagožka Jana Kolmačková.

### Umění zblízka: Pavel Karous

Vydejte se na vycházku Boskovicemi s Pavlem Karousem – sochařem, publicistou a autorem pořadu Volavky a predátoři na ČT Art. Společně se podíváme na umění ve veřejném prostoru Boskovic, kolem kterého denně chodíme, aniž bychom mu věnovali pozornost. V sobotu 21\. února se ve 14 hodin můžete vydat na procházku, v 17 hodin na ni plynule v rámci cyklu Umění zblízka naváže v Prostoru vernisáž Pavlových surrealistických kreseb. 

### Filmový klub

Boskovický filmový klub naplánoval na únor hned několik projekcí. Ve čtvrtek 5\. února od 19.30 irské komediální drama Čtyři matky, v úterý 10\. února od 19.30 rusínský příběh Potopa, ve čtvrtek 19\. února od 19 hodin nový snímek krále nezávislého filmu Jima Jarmusche Otec matka sestra bratr a v pondělí 23\. února od 19 hodin legendární americký romantický fantasy film Věčný svit neposkvrněné mysli. Z alternativního obsahu ještě zmiňme, že kino nabízí ve čtvrtek 5\. a v pátek 6\. února vždy od 16 hodin také filmový koncert populárního hudebního uskupení Stray Kids: The dominATE Experience.

### Pohádkové čtení s Alicí: Ňafalovy ňafy a Čiperkové

Populární pondělní pohádkové čtení s Alicí v únoru vychází na 23\. V Prostoru od 17 hodin bude Alice číst pohádku Ňafalovy ňafy. A v sobotu 28\. února od 15 hodin zahraje v sokolovně pro děti v rámci cyklu Větrník skupina Čiperkové. 

### Smrtfest

V Prostoru se koná další ročník festivalu o smrti a umírání Smrtfest, a to v pátek 27\. a v sobotu 28\. února. Více o něm se dozvíte v našem rozhovoru.

### Přírodovědná vycházka Vratíkovským krasem

A poslední pozvánka míří do zimní krajiny. Muzeum Boskovicka pořádá přírodovědnou procházku Vratíkovským krasem. S průvodkyní Kateřinou Laštůvkovou, sraz 8\. února ve 13 hodin ve Vratíkově u kapličky.