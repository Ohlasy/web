---
title: "Z radnice: Opravy chodníků, hřiště na ZŠ Slovákova, rozdělení dotací, nebezpečná křižovatka, sloučení muzeí"
cover-photo: https://i.ohlasy.info/i/dfd7104c.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na začátku února vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/dfd7104c.jpeg" caption="Přechod na křižovatce u lázní poblíž základní školy není úplně bezpečný, město jej letos plánuje zlepšit" author="Tomáš Trumpeš" width=4032 height=3024 /%}

### Opravy chodníků

Pro velkoplošné opravy chodníků byly vybrány ulice Čížovky a Gagarinova (pravá strana od křižovatky s ulicí Lidická po rodinný dům Gagarinova 40\) a chodník na ulici Bělská (levá strana od křižovatky s ulicí Dukelská po rodinný dům Bělská 31). V rozpočtu jsou na tyto opravy vyhrazeny 3 miliony korun. Další asi milion korun půjde na maloplošné opravy dlážděných chodníků a 1,5 milionů korun na opravy městských komunikací.

### Informační systém v nemocnici

Městská rada potvrdila dodavatele zakázky Modernizace nemocničního informačního systému Nemocnice Boskovice s.r.o. s nabídkovou cenou lehce přes 40 milionů korun. „Jedná se o klíčový projekt, informační systém je srdcem nemocnice – zapisují se do něj veškeré diagnózy a veškeré záležitosti týkající se provozu,“ vyjádřila se starostka Jana Syrovátková. Stávajícímu systému končí podpora, na nový dostala nemocnice dotaci 20 milionů korun.

### Klimatické dotace od kraje

Jako každý rok žádá město Jihomoravský kraj o dotaci na adaptační opatření na změnu klimatu. Dotaci chce použít na odborné arboristické ošetření vzrostlých stromů. Plánuje se ořez všech lip na Sokolské ulici, tří vrb u hřiště na Bílkově ulici a vrby u pošty. Dále k ořezu dalších stromů ve městě, které budou vybrány na základě provedené inventarizace a zhodnocení jejich zdravotního stavu. „Jsou to akce, které by se musely stejně dělat, bez ohledu na dotace,“ okomentoval plán místostarosta Radek Šamšula. Celkové náklady na projekt činí 250 tisíc, kraj by měl přispět 80 tisíc korun.

### Hřiště na ZŠ Slovákova

Stávající hřiště u základní školy na Slovákově ulici by mohlo projít zásadní proměnou. Vzniknout by zde mohla takzvané minihřiště FIFA Arena, pokud bude úspěšná žádost o dotaci u Fotbalové asociace České republiky. FIFA Arena zahrnuje hrací plochu 20×40 metrů s umělým trávníkem, podkladní tlumící vrstvu shockpad, branky, oplocení se vstupními prvky, ochranné sítě do výšky 4 metrů, dopravu, montáž a instalaci kompletního systému. Spoluúčast města by činila 3 miliony korun.

### Opravy bytů v MSSS

Plánuje se také další etapa opravy bytů v Městské správě sociálních služeb na Havlíčkově ulici. Tentokrát se má jednat o 12 bytů a jednu kancelář. Dotace z kraje může činit až 5 milionů korun, celkové náklady se předpokládají ve výši 9,3 miliony korun. V předchozích letech už bylo takto opraveno 23 bytů. 

### Terminál na výdej obědů na Zelené

Město poskytne základní škole na náměstí 9\. května 119 tisíc korun na investici do terminálu na výdej obědů.

### Zábradlí Na Dolech

Více než 200 tisíc korun dostane od města mateřská škola Na Dolech a pořídí za ně zábradlí s brankou ke schodišti před budovou a zábradlí v zahradě.

### Dotace pro hasiče

Na kraji budou se souhlasem rady žádat o dotaci také dobrovolní hasiči z první jednotky, a to o 100 tisíc na pořízení věcných prostředků požární ochrany.

Profesionálním hasičům přispěje přímo město – a to 100 tisíc korun na výměnu vrat u budovy hasičské stanice.

### Dotace na kulturu, sport a volný čas

Městská rada také schválila rozdělení dotací v programech [Sportovní a volnočasové akce](https://www.boskovice.cz/file/3105037) a [Kultura](https://www.boskovice.cz/file/3105034). 

Na Sportovní a volnočasové akce bylo v rozpočtu vyhrazeno 800 tisíc korun a sešly se žádosti za 724 692 korun od 17 uchazečů. Jedná se o pokles – loni se na město obrátilo 23 uchazečů s projekty za 1,1 milionu korun.

Velký přetlak nastal v kultuře. Pro tu bylo vyhrazeno 1,5 milionu korun a sešlo se 40 žádostí se souhrnným požadavkem více než 2,7 milionu korun. Loni to bylo 34 žádostí za 2,1 milionu korun. „Mám velkou radost, že kulturní obec tady je a má takovou chuť něco dělat,“ okomentovala zájem starostka Jana Syrovátková. Podle místostarosty Lukáše Holíka je dotační titul prověřený a funkční, zájem ho rovněž těší a dodává, že město už nyní do něj dává vzhledem ke své velikosti více finančních prostředků, než je běžné. 

### Mimořádné dotace pro další organizace

Folklórní spolek Velen požádal město o mimořádnou finanční podporu ve výši 714 500 korun na svoje letošní akce a na pořízení nových krojů, plus opravu těch stávajících. Radní doporučují zastupitelům schválit částku 282 tisíc korun – z toho 210 tisíc na kroje a 72 tisíc na oslavy 75\. výročí souboru. Žádost souvisí také s tím, že Velen dosud fungoval pod Kulturními zařízeními města Boskovice a nyní přechází pod samostatný spolek.

Individuální dotaci 162 tisíc korun dostane od města mateřské centrum Veselý Paleček.

Boskovické běhy dostanou od města 250 tisíc korun a zároveň nad akcí převezme záštitu starostka města.

Na festival pro židovskou čtvrť Boskovice 2026, který proběhne od 9\. do 12\. července, přispěje město pražskému Unijazzu 300 tisíc korun. Rozhodnutí musí ještě potvrdit zastupitelé.

Fotbalový klub FC Boskovice-Letovice pokračuje v programu všestranné pohybové výchovy předškolních dětí v mateřských školách. Město požádal o mimořádnou podporu 520 tisíc korun. Rada podporu doporučuje v plné výši.

### Vyhláška o nočním klidu

Městská rada nakonec doporučuje vyhovět pořadatelům akcí, kteří požádali o výjimku z vyhlášky o nočním klidu, kromě takzvané Letní noci, kterou už v minulosti vyřadila kvůli špatným předchozím zkušenostem. 

Jedná se o tyto letní akce: Freefall Night, Silver Fest 2026, Mindicted Summer Warm-up, Mindicted Summer Session, Filmový víkend ČSFD, Festival Boskovice, taneční zábavy v rámci tradiční pouti města Boskovice, Festiválek bez bojů a válek, tradiční taneční zábava Mladkov, pouťová zábava Vratíkov a koncert skupiny Divokej Bill. Definitivně budou o udělení výjimek rozhodovat zastupitelé.

### Rekonstrukce kotelny

Na rekonstrukci kotelny na Havlíčkově ulici poskytne město svým Službám 3 miliony korun. V kotelně jsou 3 kotle z roku 2009 v neuspokojivém stavu. Rozdělovač topné vody je ve špatném stavu a chybí úpravna vody.

### Místní poplatky

Loni vybralo město na místních poplatcích necelých 11 milionů korun, asi o 130 tisíc víc než v roce 2024\. Největší nárůst je u poplatku z pobytu a za užívání veřejného prostranství. Mírný nárůst 45 tisíc je také u neplatičů – město eviduje na poplatcích pohledávky za více než 2,2 milionů korun. Nejvyšší podíl na těchto pohledávkách tvoří poplatek za komunální odpad.

### Střednědobý výhled rozpočtu a rozpočtové opatření

Městská rada souhlasila se střednědobým výhledem rozpočtu, který budou schvalovat zastupitelé. Z minulého jednání zastupitelstva byl návrh stažen a dopracován. „Vidíte v něm představu o financování všech investičních akcí ve výhledu do roku 2029,“ okomentovala materiál starostka Jana Syrovátková.

Rada také zastupitelům připravila první letošní rozpočtové opatření. Podle starostky jsou zde kromě standardních přesunů tři zásadnější věci – jedná se o přesun prostředků na projektování sportovní haly, s čímž se původně počítalo ve větší míře až na příští rok, dále zmíněné FIFA hřiště a peníze na kyberbezpečnost, protože podle nové legislativy se budou muset chránit i městské příspěvkové organizace. „Náklady jsou okolo 40 milionů korun,“ uvedla starostka s tím, že město bude žádat o dotaci, takže spoluúčast by měla činit asi 6 milionů.

Ještě letos se bude také upravovat chodník a přechod na křižovatce u lázní, respektive u základní školy na Sušilově ulici. Podle starostky se jedná o nebezpečné místo, kde docházelo ke zraněním. Původně to vypadalo, že změny zde nebudou možné, ale nyní už má město studii, která je předschválená dopravním inspektorátem.

### Portál občana

Město pokračuje v digitalizaci veřejné správy a rozšiřuje [Portál občana](https://obcan.boskovice.cz). Nově si přes něj můžete vyřídit formuláře k veškerým místním poplatkům.

### Sloučení muzeí

Místostarosta Lukáš Holík se vyjádřil k jednání na Jihomoravském kraji, které se týkalo záměru kraje sloučit boskovické a blanenské muzeum. „Nic zásadního jsme se nedozvěděli,“ zhodnotil jednání místostarosta Lukáš Holík. Stejný výsledek mělo podle něj i setkání předsedy krajského kulturního výboru Michala Doležela se zaměstnanci muzea. Místostarostu podle jeho vyjádření nejvíc mrzí právě negativní dopad na atmosféru mezi zaměstnanci muzea; informace ze strany kraje podle něj nejsou poskytovány korektně a transparentně. „Pokud měla zaznít nějaká pozitiva, která sloučení přinese, zazněla v podstatě čistá nula,“ vyjádřil se Lukáš Holík.

Zároveň podle něj kraj není schopen vyvrátit rizika, která v souvislosti se slučováním zaznívají. „Je to nedotažené, v analýze je řada věcí, které jsou z mého pohledu vytvořeny tendenčně, není tam vůbec návrhová část, budeme žádat o doplnění,“ dodal místostarosta Lukáš Holík. Podle něj vůbec není možné diskutovat o tom, že by podle této analýzy mělo ke sloučení dojít, město se proto snaží s krajem konstruktivně jednat a místostarosta doufá, že na kraji už si nejsou záměrem tak jistí, jako byli na počátku. Jednoznačně proti záměru se vyjádřila i starostka Jana Syrovátková.

### Sportovní hala

Radní potvrdili vítěze architektonické soutěže na stavbu sportovní haly. Podle starostky Jany Syrovátkové následuje patnáctidenní odvolací lhůta a teprve potom, tedy zhruba od 17\. února, bude moci radnice o vítězi informovat veřejnost.

### Počet zastupitelů

Únorové zastupitelstvo nakonec ještě nebude řešit případné snížení počtu zastupitelů pro příští volební období, které vedení města [původně plánovalo](https://ohlasy.info/clanky/2024/10/z-radnice.html). Podle starostky se nyní o věci diskutuje na úrovni všech zastupitelských klubů. Projednávat by se měla v dubnu.

### Nemocnice

Podle informací Ohlasů se konal také uzavřený zastupitelský seminář, kde se probírala zejména nemocnice. Na dotaz ohledně aktuální hospodářské situace odpověděla starostka Jana Syrovátková, že výsledek za loňský rok bude známý až v červnu, zopakovala plánované investice a provozní situaci pod vedením nového managementu označila jako „standardní“.