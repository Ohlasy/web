---
title: Kulturní výběr na leden s Barborou Liška
cover-photo: https://i.ohlasy.info/i/1cb311a7.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. K rozhovoru jsme si tentokrát pozvali Barboru Liška, se kterou jsme si povídali o divadle, a to hlavně divadle pro děti. Součástí podcastu jsou i pozvánky na vybrané lednové akce, ty si zde můžete také přečíst.*

{% podcast_player file="2026/podcast/liska.mp3" /%}

### Divadlo DIP: Plavba tělem

První pozvánka je na dětské loutkové divadlo. Divadlo DIP si na čtvrtek 29\. ledna připravilo představení o tom, jak funguje lidské tělo. Plavba tělem, jak se inscenace jmenuje, pomůže dětem interaktivním a zábavným způsobem pochopit, k čemu potřebujeme jednotlivé orgány nebo proč tělo potřebuje živiny. Divadlo je vhodné pro děti od tří do jedenácti let a začne v 17 hodin v Prostoru. 

### Novoroční koncert pěveckých sborů

V kostele sv. Jakuba Staršího na dolním konci náměstí se koná v sobotu 10\. ledna od 16.30 Novoroční koncert pěveckých sborů. Vystoupí na něm boskovické pěvecké sbory Janáček a Nota. 

### Open Mic vol. 58

Ve středu 21.ledna. bude 58\. večer Open Mic. Tentokrát vystoupí Lada & kapela v sestavě: zpěvačka Lada Šimíčková, hudební skladatel, klavírista a kytarista Ivo Cicvárek, kontrabasista Přemysl Březovič, bubeník Jiří Bařina a stálý kapelní host, saxofonista Jan Vašina. Druhým uskupením bude folk-punkové Hovaduo ze Skalice nad Svitavou. 

### Koncert naslepo

Akci pro všechny milovníky večírků, kteří mají rádi překvapení, připravila KZMB na sobotu 24\. ledna. Jedná se o Koncert naslepo. Ten je podle pořadatelů postaven právě na důvěře v organizační tým – do poslední chvíle totiž není známo, jaká kapela vystoupí. Známo pouze je, že po jejím vystoupení bude hrát na afterparty ještě DJ Gianni\_B. To vše se koná v sobotu 24\. ledna od 20 hodin v zámeckém skleníku.

### Will Johns

Do Boskovic přijede zahrát synovec Erica Claptona a George Harrisona, kytarista Will Johns. Je uznáván jako jeden z nejvýraznějších a nejzajímavějších umělců na dnešní britské bluesové scéně a v Boskovicích zahraje ve středu 28\. ledna od 19 hodin v zámeckém skleníku.

### Křest alba Karanténa

Do Prostoru zvou v pátek 30\. ledna od 19 hodin rapeři FoXxX a Sate na křest alba Karanténa. Společně s nimi vystoupí hosté nejen z desky: Madafaka, Hopsen Clark, Dacan, Labužník, Skrap, Maczowski. O hudbu se také postará DJ ien a jako speciální živý doprovod na bicí a kytaru zahrají Ondra Borč & Vilis. Velkou chloubou večera je host jménem DJ Opia – brněnská hiphopová legenda, producent, DJ a bývalý člen kultovní kapely Naše Věc.

### Reopening Prostoru

Poslední lednový den, v sobotu 31\. ledna od 20 hodin, se v Prostoru spustí Reopening párty. Kavárna i komunitní centrum se probudí ze zimního spánku a oslaví to hudbou – zahraje určitě DJ Ámma, Gianni\_B a uvidíme, kdo další. 

### Pavel Karous: Sylva Lacinová a Vetřelci a volavky

Do Galerie Otakara Kubína přijede v sobotu 10\. ledna ve 14 hodin vzácný host – sochař Pavel Karous, autor pořadu o umění ve veřejném prostoru [*Volavky a predátoři*](https://www.ceskatelevize.cz/porady/15065211073-volavky-a-predatori/) na ČT Art. Na přednášce nazvané *Sylva Lacinová a Vetřelci a volavky* představí unikátní a odvážnou tvorbu slavné české sochařky, se zvláštním zaměřením na její realizace do architektury a veřejných prostranství. Poodhalí společenské, politické a kulturní klima, v kterých musela Lacinová tvořit a zápasit o své postavení sochařky monumentálních forem, a předestře kulturní politiku, která také umožnila její mimořádný úspěch. 

### Víkendový workshop kresby s Toy\_Box

Do Boskovic se opět vrací ilustrátorka a streetartistka Toy\_Box a šanci mají všichni, kteří nepřišli na její předešlý akvarelový workshop. Tentokrát vás na víkendovém workshopu provede kresbou – od jejích základů po kresbu hlavy a figury. Workshop proběhne v sobotu a neděli 17\. a 18\. ledna vždy od 10 do 16 hodin s pauzou na oběd.

### Krása boskovických stromů

Od 17\. ledna bude v předsálí kina Panorama výstava fotografií Kamila Altrichtera s názvem Krása boskovických stromů. Fotografie s doprovodnými texty Martiny Vopatové budou představeny na vernisáži v 18 hodin a výstava potrvá do 6\. února. 

### Být na chvíli sochařem… 

Galerie Otakara Kubína zve děti do hliněné dílny. Na workshopu Být na chvíli sochařem si děti od 5 let mohou pod vedením výtvarnice a pedagožky Jany Kolmačkové nakreslit svůj vlastní nápad a následně ho zrealizovat v hlíně. Inspirovat se budou moci aktuální výstavou sochařských děl Sylvy Lacinové. V sobotu 24\. ledna od 10 hodin.

### Galerie PRUH

Ve venkovní Galerii PRUH bude v sobotu 10\. ledna zahájena nová výstava Voko vidí výtvarnice Anežky Houdové. Výstava potrvá do konce února.

### KamFest

V Prostoru se v sobotu 24\. ledna od 13.30 koná opět po roce Kamfest – minifestiválek fotek, filmečků a videí z cestování.

### Kino

Boskovické kino připravilo na leden hned několik zajímavých festivalových projekcí – Tady Vary, Noir Fim Festival a Scandi. My kromě toho upozorníme na jednu velmi speciální akci, a to jsou narozeniny kina Boskovice\! Oslava proběhne v úterý 13\. ledna od 18 hodin, protože právě 13\. ledna roku 1912 proběhlo první doložené promítání v budově Katolického domu v Boskovicích. Tehdy pod jménem *Elektrické divadlo, největší na Moravě*. Boskovičtí kinaři zvou těmito slovy: „Přijďte to s námi oslavit\! Ukážeme vám prostory kina, které běžně neuvidíte, promítneme vám film Kouř z roku 1990 z 35mm filmu, zasoutěžíme si, stručně vám odprezentujeme historii kina a připijeme si na slávu kina Boskovice.“