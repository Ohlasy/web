---
title: „Festivalové schéma zůstane stejné, jen se změní některé lokace.“
cover-photo: https://i.ohlasy.info/i/80b4e7b3.jpg
author: Tomáš Trumpeš
category: rozhovory
tags: kultura
---

*Rozhovor s Michaelou Jurenovou, která se v Unijazzu nově stará o PR a marketing [festivalu Boskovice](https://www.boskovice-festival.cz/cs). Ten se letos uskuteční od čtvrtka 9\. do neděle 12\. července. V rozhovoru se dozvíte první jména, která se v programu objeví, a také informace o tom, jak si pořadatelé poradí s výpadkem letního kina a parku u zámeckého skleníku, který bude procházet rekonstrukcí.*

{% photo src="https://i.ohlasy.info/i/80b4e7b3.jpg" caption="U Ježka v kleci v ústí Plačkovy ulice" author="Tomáš Znamenáček" width=5604 height=3735 /%}

**Jak moc letošní festival ovlivní rekonstrukce parku u zámeckého skleníku?** 

Bereme situaci s rekonstrukcí jako výzvu a děláme všechno proto, aby festival ovlivnila co nejméně. Rozdělení scén zůstane stejné, jen se změní některé lokace. Hlavní hudební scéna bude v panském dvoře, divadla budou nově v sokolovně a jednáme o přesunutí centrálního místa festivalu z parku před zámeckým skleníkem mezi muzeum a panský dvůr. 

**Venkovní koncerty se tedy soustředí na panském dvoře? Do kdy zde budou produkce probíhat?**

Ano, je to tak. Protože kvůli plánované rekonstrukci parku nebudeme mít možnost využít pro večerní hudební produkci letní kino, rozhodli jsme se přesunout všechny koncerty na panský dvůr. Tradiční schéma venkovních koncertů tak zůstává stejné, ale bude na jedné scéně. Počítáme s tím, že hrát se zde bude v pátek a v sobotu do půlnoci, v neděli do 19 hodin.

**Znáte už nějaká hlavní jména účinkujících, kteří na panském dvoře zahrají?**

Mezi potvrzenými kapelami jsou WWW Neurobeat, patřící k nejoriginálnějším projektům domácí elektronické a hiphopové hudby, Nauzea Orchestra, kapela známá propojením punkové energie s dechovou sekcí, nebo Island Mint, nadějný zástupce mladé české alternativní kytarové scény. Zahraniční scénu zastoupí polští Fish Basket s temným postpunkovým zvukem nebo japonští Green Milk of Planet Orange, legenda psychedelicko-hardcorové scény proslulá intenzivními koncerty. Další jména budeme postupně zveřejňovat. Objeví se mezi nimi známější i méně známá jména alternativní hudební scény pečlivě vybraná naším dlouholetým hudebním dramaturgem Antonínem Kocábkem, který působí na Rádiu 1 nebo jako dramaturg pražského Kaštanu – scény Unijazzu.

**Jazzová scéna bude letos vypadat jak?**

Na jazzové scéně ve skleníku dáme tradičně prostor etablovaným interpretům, ale budeme pokračovat i v objevování zajímavých mladých, začínajících kapel. Příkladem je Matyáš Papp trio, uskupení mladého talentovaného klavíristy z Konzervatoře Jaroslava Ježka, které spojuje originální a svěží přístupy k jazzu s hráčskou i skladatelskou vyspělostí.  

**Scéna Palouk u hradu bude taky pokračovat v dosavadním formátu?**

Ano, Palouk bude. Ale letos nově v dramaturgii Nikol Halamáskové, která několik let vedla kulturní a komunitní centrum Prostor v Boskovicích, kde také pořádala řadu koncertů. Zachována zůstane intimní atmosféra i žánrová rozmanitost scény a návštěvníci zde budou moci objevit kapely, na které by jinde nenarazili a o kterých budou slýchat spíše v budoucnu. Na Palouku vystoupí například Ministerstvo Obřany, syrový underground s punkovou energií, Ploy, moderní fusion trio, které mísí free jazz, funk a elektroniku, nebo slovenští SJU typičtí svým minimalistickým experimentálním zvukem.

**Chystají se i koncerty na dalších místech?**

Mimo hlavní scénu na panském dvoře a hudební produkce v šapitó na palouku u hradu budeme nadále využívat i prostory synagogy a evangelického kostela, které jsou pro svou komorní atmosféru a akustiku velmi oblíbené. Nově plánujeme představit návštěvníkům festivalu také krásný a intimní prostor kostelíku Všech svatých a osvěžit nově vzniklou scénu živého slova za muzeem o akustická vystoupení písničkářů.

**Jak to vypadá s divadelním programem?**

Bude to pestrá přehlídka současného divadla, tance a performativního umění. Jednotícím prvkem bude originalita, experiment a imaginace, ať už půjde o progresivní autorské inscenace pro dospělé nebo hravé alternativní divadlo pro děti včetně batolat. V rámci uváděných představení propojíme tělo, prostor a příběh, využijeme jedinečné lokace Boskovic, jako je historická sokolovna, areál hradu, židovská čtvrť nebo farská zahrada, a proměníme je v místa zážitků. Divadelní program se bude držet také důrazu na akci a pohyb a mezioborovost, a to napříč formáty od experimentálního tanečního sóla, fyzického improvizačního divadla až po loutkovou pohádku pod širým nebem nebo site-specific procházku*.* Konkrétní jména účinkujících brzy zveřejníme.

**V posledních letech je čím dál výraznější také výtvarná část festivalu. Jak to bude letos a na co už se můžeme těšit?**

Výtvarná část festivalu zahrne výstavní aktivity i výtvarné dílny a rozprostře se napříč městem od Muzea regionu Boskovicka přes kafe Prostor v panském dvoře až do veřejného prostoru. Návštěvníky festivalu chceme oslovit nejrůznějšími autorskými díly od konceptuálních instalací a práce s archivem přes malbu a kresbu až po textilní a objektovou tvorbu.

V synagoze si návštěvníci budou moci prohlédnout práci mladé ukrajinské umělkyně Viktorie Maščenko, která se ve své tvorbě pohybuje na pomezí kresby, malby, fotografie, grafiky a instalace, přičemž klíčovou roli hraje konceptuální uchopení osobní i kolektivní paměti. Ve veřejném prostoru poprvé vznikne čistě zvuková instalace. Jejím autorem bude Roman Štětina, český vizuální a zvukový umělec, který se dlouhodobě zabývá strukturou jazyka, hlasu a média rozhlasu. Novinkou letošního ročníku bude Performance Hub u židovského obecního domu, kde se odehrají site-specific projekty propojující poezii, tanec a výtvarné umění v procesu jejich vzniku. Součástí doprovodného programu budou také setkání s autory a výtvarné dílny.

**Co připravuje filmová scéna v kině?**

V letošním roce připomeneme 90\. výročí narození Václava Havla, tvůrčí profil bude věnován loňskému jubilantovi, režisérovi, ale i herci Karlu Smyczkovi, vzpomeneme na loňské čtyřicáté výročí poutě na Velehrad a v rámci Slovenského filmového dne promítneme nedávné i nové slovenské filmy, které vznikaly převážně v koprodukci s českými partnery. Filmové projekce budou jako vždy probíhat v kině Panorama a v letním kině, které bude pro film – na rozdíl od koncertů – přístupné.

**Na festivalu se vždycky konají také přednášky a debaty na nejrůznější témata. Včetně našich Ohlasů naživo, na které se těšíme. Jak to bude celkově letos probíhat?**

Letos by měla vzniknout nová venkovní scéna živého slova, na které budou probíhat přednášky, debaty a moderované rozhovory. Přednášky budou zčásti navazovat na filmový dramaturgický plán. Část obsahu by měla být opět věnována židovské čtvrti.

**Festival Boskovice je typický tím, že prorůstá i do města a nekoná se jen v nějakém ohraničeném areálu. Připravují se kromě výtvarných instalací i nějaké další speciální akce ve městě? A nějaký doprovodný program?**

Ano, celková filozofie festivalu staví na tom, že návštěvníky nechceme zavřít do uměle vytvořeného areálu v rámci města. Tomu odpovídá i koncepce rozmístění jednotlivých scén. Snažíme se využívat potenciálu, které Boskovice nabízí. Naším záměrem je inspirovat přítomné k prozkoumávání různých lokací, protože Boskovice toho pro otevřené oči nabízejí opravdu mnoho. Už samotné usazení města do krajiny, která jej obklopuje, a nádherné kulisy židovské čtvrti působí jako stvořené k tomu, aby během konání festivalu ožily aktivitou a interakcí nejen performerů, ale i samotných návštěvníků.

Ostatně jsme moc rádi, že mnoho umělců, kteří na festival přijedou, zůstává i po svém vystoupení, toulají se městem a nasávají atmosféru stejně jako jejich diváci. O otevřené a příjemné atmosféře akce to, myslím, vypovídá hodně.

Samotná podoba doprovodného programu vykrystalizuje až v dalších fázích plánování programu, ale určitě pro letošní ročník počítáme s osvědčenými formáty jako jsou komentované prohlídky židovské čtvrti, cyklovýlety, setkání s autory a další.

**Kde a jak probíhá předprodej?**

Vstupenky na festival jsou k dispozici na portálech [Smsticket](https://www.smsticket.cz/vstupenky/59537-boskovice-festival-pro-zidovskou-ctvrt-2026-ruzna-mista-boskovice) a [GoOut](https://goout.net/cs/festival-boskovice-2026/szwmxdy/). V tuto chvíli probíhá výhodná zimní vlna předprodeje a permanentka na čtyři dny bohatého multižánrového programu vyjde na 1300 korun, pro studenty dokonce jen na 1100 korun. Počet vstupenek za tuto cenu je ale omezen, tak doporučuji dlouho neváhat. A důležitá informace pro rodiny – děti do 12 let mají v doprovodu rodičů vstup zdarma.

**Na závěr si dovolím trochu osobní otázku: Ty s festivalem spolupracuješ letos poprvé, jak jsi se stala součástí týmu pražského Unijazzu?**

Ukončila jsem práci pro jiný festival, a protože jsme se s rodinou přestěhovali do okolí Boskovic a festival jsem znala, byla pro mě jasná volba ozvat se jeho vedení, jestli by nepotřebovali do týmu novou posilu. A oni zrovna potřebovali. Takže synchronicita nebo šťastná náhoda, jak kdo chce, ale vyšlo to krásně.

**Plánuješ v Boskovicích i nějaké další kulturní aktivity?**

Spolupracuji ještě s Kulturními zařízeními města Boskovice a díky otevřenosti a ochotě ředitele Ondřeje Dostála přicházet s novými projekty připravujeme na jaro dvě zajímavé akce. Od 8\. do 10\. května se bude v panském dvoře konat multižánrový workshopový festival ProArt. Taneční, divadelní a hlasové dílny povedou takové osobnosti jako režisér, choreograf a tanečník Martin Dvořák, choreografka a tanečnice Nataša Novotná, zpěvačka Lenka Dusilová, herec a zpěvák Šimon Bilina, herečka a režisérka Marianna Arzumanová nebo herečka a režisérka Gabriela Filippi. V sobotu 23\. května se pak na Masarykově náměstí uskuteční Den tance, kterým chceme oslavit tanec jako takový, navázat na celorepublikové oslavy Mezinárodního dne tance a propojit v jeden den taneční komunitu Boskovicka se všemi, které tanec oslovuje a láká.