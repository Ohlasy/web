---
title: "Z radnice: Zápis do škol, investice v nemocnici a nesouhlas se sloučením muzeí"
cover-photo: https://i.ohlasy.info/i/9ddb3517.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci ve druhé polovině ledna vedení města – starostka Jana Syrovátková (Změna22), místostarosta Lukáš Holík (Naše Boskovice) a tajemník David Škvařil. Druhý místostarosta Radek Šamšula (Piráti) byl na dovolené, tiskové konference se naopak účastnil radní Radek Pernica (Změna22).*

{% photo src="https://i.ohlasy.info/i/9ddb3517.jpeg" caption="Socha Boženy Němcové před základní školou Sušilova" author="Tomáš Trumpeš" width=4032 height=3024 /%}

### Zápis do škol

Zápis do boskovické mateřské školy proběhne v úterý 24\. března od 8 do 16 hodin. Zápis se uskuteční současně na všech třech pracovištích – Lidická, Na Dolech a Komenského. Po ukončení zápisu bude vyhodnocen počet a věk nepřijatých dětí a zároveň možnosti jejich případného přijetí v průběhu školního roku, například po dovršení tří let věku již přijatého dítěte. Podrobné informace k zápisu a kritéria pro přijetí budou zveřejněny na [webových stránkách mateřské školy](https://www.msboskovice.cz) před termínem zápisu.

Zápis do prvních tříd základních škol proběhne už na začátku února. Na náměstí 9\. května to bude 3\. února od 13 do 17 hodin a na Sušilově a na Slovákově 5\. února od 13 do 17 hodin. Novinkou pro rodiče budoucích prvňáčků je možnost podat žádost o přijetí k základnímu vzdělávání elektronicky prostřednictvím on-line formuláře školního informačního systému EduPage – [na náměstí 9\. května](https://zsboskovice-kv.edupage.org/register/), [na Sušilovu](https://zsboskovice.edupage.org/register/) i [na Slovákovu](https://zsboskovice-slov.edupage.org/register/?what=settings). Při elektronickém podání žádosti bude zároveň umožněna i rezervace konkrétního času příchodu k zápisu.

Starostka Jana Syrovátková uvedla, že je ráda, že už pozvánky na zápisy ukazují, že každá škola je trochu jiná, a věří, že se školy budou po rozdělení nadále profilovat. „Abychom dosáhli toho, proč jsme školy rozdělovali – aby byly samostatné, konkurenční a zároveň mezi sebou přátelské,“ vyjádřila se starostka. Pro přijetí do základní školy je nejvíce bodovaným kritériem, když má dítě na škole sourozence, následuje příslušnost k danému školském obvodu. Kritéria nejsou na všech školách úplně stejná.

### Nemocnice – žádosti o dotace

Boskovická nemocnice bude žádat ministerstvo pro místní rozvoj o dotace z Integrovaného regionálního operačního programu, které jsou zaměřeny na rozvoj urgentní péče a zdravotní následné péče. Podle starostky Jany Syrovátkové je projekt na vybudování nového urgentního příjmu kompletně připraven a stavět by se mohlo začít už letos, maximální výše dotace je okolo 20 milionů korun. Projekt na následnou péči se dokončuje, žádat se dá až o 50 milionů korun.

### Nesouhlas se sloučením muzeí

Rada města na svém jednání vyjádřila jednoznačný nesouhlas se záměrem Jihomoravského kraje na [sloučení Muzea regionu Boskovicka s Muzeem Blanenska](https://ohlasy.info/clanky/2026/01/muzeum-slucovani.html). Zároveň ustavila pracovní skupinu, která se má jednání s krajem vést a hájit zachování samostatnosti boskovického muzea. Členy pracovní skupiny byli jmenování Lukáš Holík, Ondřej Dostál, Radek Pernica, Dagmar Hamalová a Oldřich Kovář. Další jednání má proběhnout 29\. ledna, [první jednání na kraji výsledek nepřineslo](https://ohlasy.info/clanky/2026/01/muzeum-jednani.html). „Je to pořád zastřeno mnoha otázkami, na které je na místě, aby nám kraj odpověděl,“ uvedl místostarosta Lukáš Holík. Prozradil pouze, že nová instituce by se měla podle záměru kraje jmenovat Muzeum Karla Absolona.

Radní Radek Pernica doplnil, že město se o záměru dozvědělo z muzea a z médií a městská rada žádnou oficiální informaci neobdržela, což radní znepokojuje. „Muzeum tady vznikalo na začátku minulého století jako významná městská instituce a ta významnost je nejen na poli odborném, ale i na poli aktuální živé kultury nezastupitelná. Je to nezpochybnitelná instituce, se kterou počítáme a potřebujeme ji k tomu, abychom se mohli rozvíjet. Z mého pohledu je to i povinnost vůči našim předkům, kteří tady muzeum zakládali, vybudovali ho a sto let udržovali. Budeme o samostatnost našeho muzea svádět lítý boj,“ vyjádřil se Radek Pernica s tím, že město aktuálně nevidí jediný relevantní důvod, proč by se mělo muzeum slučovat s jakoukoli jinou institucí. Muzeum by podle něj mělo dál pracovat na současném půdorysu, který je úspěšný.

Místostarosta Lukáš Holík uvedl, že z prvního jednání si sice odnášel pocit, že kraj je rozhodnutý a ze záměru ustoupit nechce, přesto doufá, že se pracovní skupině podaří v diskusi toto rozhodnutí zvrátit.

### Dar pro Místní akční skupinu

Město schválilo dar 60 tisíc korun pro Místní akční skupinu Boskovicko Plus. Ta peníze použije na dofinancování projektů rozvoje vzdělávání.

### Dar od ITABu

Rada schválila smlouvu, na základě které město přebírá dar v hodnotě necelých 400 tisíc od firmy ITAB. Jedná se o nové osvětlení v Galerii Otakara Kubína.

### Nové služební auto

Město bude mít nový služební automobil Seat Leon za necelých 450 tisíc. Nahradí Renault Thalia z roku 2013, o který projevila zájem KZMB.

### Pronájem kanceláře

V domě na Masarykově náměstí 28/29 nabízí město k pronájmu kancelář o výměře necelých 23 metrů čtverečních. Využití je možné od dubna, po dohodě i dříve.

### Péče o městské lesy

O městské lesy se bude nově starat firma Lekuro z Cetkovic. Podala nejvýhodnější nabídku ze čtyř zájemců ve výběrovém řízení. Zakázka bude město stát asi 2,5 milionu korun ročně.

### Parkovací místa

V souvislosti s uzavřením prodejny Mountfield se uvolnila vyhrazená parkovací místa na ulici kapitána Jaroše za bývalou prodejnou. Město nabízí možnost jejich nového vyhrazení.

### Boskovice na Českých lvech

Film První hlídka režiséra Vojtěcha Konečného, který se natáčel v Boskovicích a město se na jeho vzniku podílelo jako partner, byl nominován na Českého lva za nejlepší krátký film. Ceny budou uděleny 14\. března v živém vysílání na ČT1.

### Sportovní hala

Představení vítěze architektonické soutěže Design & Build na novou sportovní halu proběhne v únoru.