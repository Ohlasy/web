---
title: Deset témat roku 2026
cover-photo: https://i.ohlasy.info/i/57b191dd.jpg
author: Tomáš Trumpeš
category: zpravodajství
---

*Jako vždy na počátku roku, i letos se Ohlasy snaží pojmenovat deset témat, u kterých lze předpokládat, že bude důležité je v následujícím roce sledovat a budou budit zájem nás novinářů i veřejnosti.*

{% photo src="https://i.ohlasy.info/i/57b191dd.jpg" author="Sanjay Acharya, Wikimedia Commons" width=2327 height=1745 /%}

## Komunální volby

Klíčovou událostí roku v městech a obcích po celé republice budou letošní komunální volby. Konat se budou na podzim a vzejde z nich nové složení radnic pro další čtyři roky. V Boskovicích se zatím nad podobou volebního klání vznáší hodně otazníků, tím hůř se odhaduje, jak by to celé mohlo dopadnout. Zatím není ani jasné, co budou hlavní volební témata, kolik a jakých uskupení bude kandidovat a u některých tradičních stran ještě nevíme, kdo je do voleb povede. To vše se bude postupně vyjasňovat.

## Jak dovládne koalice

Komunálním volbám bude v Boskovicích předcházet ještě několik měsíců vládnutí stávající koalice Změny22, Našich Boskovic a Pirátů. Pokud tedy toto souručenství, [ve kterém nepanují nejlepší vztahy](https://ohlasy.info/clanky/2025/11/rozhovor-holik.html), do voleb vydrží. Klíčové bude sledovat, jak se v posledních měsících bude dařit dotahovat a posouvat rozpracované projekty a v jakém stavu je bude stávající vedení města nové politické reprezentaci předávat.

## Počet zastupitelů

Ještě před volbami se rozhodne jedna věc, která je může poměrně výrazně ovlivnit. Stávající zastupitelstvo rozhodne o tom, kolikačlenný zastupitelský sbor budou Boskovice na podzim volit. Aktuálně zasedá v zastupitelstvu 27 lidí, což je vzhledem k velikosti města [výrazný nadstandard](https://ohlasy.info/clanky/2018/11/pocet-zastupitelu.html). Snížení počtu volených míst může změnit nejen sílu jednotlivých uskupení při přepočtu na mandáty, ale může ovlivnit i celkový počet kandidujících stran.

## Vedení nemocnice

Boskovická nemocnice má [nového jednatele Jana Trnu](https://ohlasy.info/clanky/2025/12/rozhovor-trna.html). Nejdůležitějším aspektem vedení nemocnice teď asi bude sám fakt, jestli se po několika rychlých změnách pozice jednatele konečně stabilizuje a nebudeme svědky dalších zvratů či tlaků na změnu. S tím samozřejmě souvisí otázka, jak se novému jednateli ve vedení nemocnice povede a jak budou fungovat vztahy s radnicí.

## Architektonická soutěž na halu

Už na konci ledna se dozvíme, koho na sklonku minulého roku vybrala komise jako vítěze architektonické soutěže na novou sportovní halu v Červené zahradě. Uvidíme nejen návrh, jak bude hala vypadat, ale vzhledem k soutěžnímu systému Design & Build se také rovnou dozvíme, kdo ji bude stavět. Nejoptimističtější předpoklady navíc říkají, že i takzvaně *kopnout* – tedy zahájit stavbu – by se mohlo ještě letos.

## Rekonstrukce parku u skleníku

Město se pouští do komplexní rekonstrukce parku u zámeckého skleníku za více než 100 milionů korun. Projektu se dostalo kritiky především ze strany starostky Jany Syrovátkové, profesí architektky, která zpochybnila jeho kvalitu. Proto bude první důležitou zprávou, zda proběhne hladce aktuálně vyhlášené výběrové řízení na dodavatele stavby, za kolik se celá akce vysoutěží a poté samozřejmě jak budou probíhat první měsíce samotné stavby.

## Další velké investice

Z velkých investičních projektů města jde nakonec jako první do realizace právě park u skleníku, ale bude podstatné sledovat i finální přípravu a osud dalších tří velkých naplánovaných staveb – sportovní haly, knihovny a objektu na ulici Svatopluka Čecha, kde má být Středisko volného času a nové třídy mateřské školy.

## Doprava ve městě

Trochu do pozadí se dostaly dopravní stavby ve městě, které byly prioritou předchozí radniční koalice. Ta je však nestihla rozjet a nové vedení města je buď zastavilo, nebo je výrazně mění. To se týká hlavně rekonstrukce Lidické ulice a křižovatky pod poštou, kde se plánoval kruhový objezd, ale nyní je záměrem zřídit zde světelnou křižovatku. Bude zajímavé sledovat, jestli objeví výrazná snaha vrátit tyto dopravní stavby mezi priority.

## Velké dopravní stavby

Evergreenem jsou pro Boskovice také dopravní stavby nadregionálního významu – Boskovická spojka, tedy přímé vlakové spojení do Brna, a silnice 1/73, dříve zvaná R43. O Boskovické spojce se vyjadřoval dost skepticky již bývalý ministr dopravy Martin Kupka (ODS), takže bude zajímavé zjistit, jak moc ji bude podporovat nyní po sněmovních volbách nová vláda. První úsek silnice I/73 od Bořitova ke Svitávce se má začít stavět už příští rok, takže letos bychom měli vidět, jestli se povolovací procesy a přípravné práce podaří dotáhnout.

## Husí slavnosti

Boskovická kultura se bude letos a zčásti i příští rok potýkat s výpadkem či omezením prostor u zámeckého skleníku. Ve výrazné míře se to dotkne také Husích slavností; ředitel KZMB Ondřej Dostál avizoval, že [situace využije k výrazné proměně této akce](https://ohlasy.info/clanky/2025/09/kultura-zari.html), kterou každý rok navštíví několik tisíc návštěvníků a stala se jakousi erbovní akcí města. Už letos bychom tedy měli vidět, jak bude formát nových boskovických městských slavností vypadat.

## 2025

A na závěr si můžete zkontrolovat, jak moc odpovídal reálnému průběhu roku náš loňský [výběr očekávaných témat pro rok 2025](https://ohlasy.info/clanky/2025/01/temata-roku.html). A jak moc se jednotlivá témata posunula.