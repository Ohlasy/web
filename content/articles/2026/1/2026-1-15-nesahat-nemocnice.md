---
title: "Boskovické politiky čeká v následujících letech náročný úkol: nesahat na nemocnici"
cover-photo: https://i.ohlasy.info/i/e747cd3e.jpg
author: Tomáš Znamenáček
category: názory a komentáře
---

*V boskovické nemocnici došlo koncem loňského roku k další změně jednatele. Turbulentní vývoj a změny nejen v posledních letech shrnuje a v komentáři se nad nimi zamýšlí Tomáš Znamenáček.*

{% datawrapper_chart id="rZ8fZ" /%}

Dvanáct různých jednatelů či jednatelek. Právě tolik se jich vystřídalo v boskovické nemocnici za zhruba 20 let, co město nemocnici provozuje. I kdybychom počítali pouze osm „řádných“ jednatelů a nikoliv pouze jejich dočasné politické náhradníky, vychází nám průměrná délka funkčního období na 2,5 roku. Vytrvalostní rekordman vydržel ve funkci necelé čtyři roky a naopak vítěz mezi sprintery funkci opustil po půl roce. Jsou tohle zdravá čísla, která svědčí o dobře fungující instituci?

Nemocnice je kolos, který zaměstnává přes 500 lidí a jehož obrat překračuje rozpočet celého našeho města. Manažersky se v ní zorientovat a odvést dobrou práci vyžaduje čas, který většina jejích jednatelů nedostala. Zlý člověk by při pohledu na přiložený graf mohl usoudit, že jednatelům nedělají dobře komunální volby. Nejvyšším orgánem nemocnice je totiž rada města, takže když na boskovickou radnici přijde nové vedení, jednateli „zděděnému“ po předchozím vedení zřejmě tak docela nedůvěřuje a raději si dosadí „svého“. Mohl by říci zlý, nepřející člověk.

V něčem to dává bezvadný smysl. Nemocnice je politicky křehké téma, především jako poskytovatel klíčové veřejné služby, za kterou bychom jinak pravděpodobně dojížděli v lepším případě do Blanska, v horším případě do Brna. Navíc, podobně jako jiné malé městské nemocnice, není ta boskovická z mnoha vnějších důvodů ve snadné situaci a musí se hodně ohánět, aby udržela nabídku a kvalitu služeb. Nemůžeme se tedy divit našim zastupitelům, že při každé zmínce o problémech nebo i jen změnách v nemocnici zpozorní a hrnou se na sociální sítě, aby zachrastili zbraněmi a jasně deklarovali, že za jejich hlídky se nemocnici nic zlého nestane.

Potud je všechno v pořádku, zastupitelstvo tím chrání naše zájmy. Zároveň ale politici podle všeho neumí dál jen z povzdálí fandit jednateli a mají tendenci se mu z pozice vedení města přímo vkládat do řemesla. A to už, i kdyby to nakrásně dělali v nejlepší možné víře a službě našemu městu, není dobře.

Je to problém zejména proto, že politici se vedení nemocnice na rozdíl od jednatele dlouhodobě nevěnují, a proto mu, odpusťte mi tu přímost, prostě a jednoduše nerozumí. Politici přichází do zastupitelstva ze svých běžných občanských povolání a tím, že se stanou členy rady města, se nestávají odborníky či odbornicemi na řízení nemocnic. Jejich role je politická – mají za úkol zjistit a formulovat, co my jako město od nemocnice chceme, vybrat jednatele, který podle nich toto zadání bude dobře plnit, a pokud se tak nebude dít, tak ho zase odvolat. Ano, vztah mezi městem a nemocnicí je ve skutečnosti složitější (například tím, že nemocnice sídlí v městské budově) a dovedu si představit, že v některých situacích musí město s jednatelem spolupracovat těsněji. Přesto politici nesmí podléhat iluzi, že mohou nemocnici přímo řídit.

Tato iluze je velkým problémem i při výběrových řízeních na jednatele nemocnice. Řídit důležitou veřejnou instituci s ročním obratem kolem tři čtvrtě miliardy korun je práce pro špičkové manažery. Český rybníček je v tomto ohledu velmi malý a pokud se proslechne, že jednatel boskovické nemocnice je ve skutečnosti pouze maňásek navlečený na ruku místních politiků, bude pro nás velmi těžké tuto pozici kvalitně obsadit. Politická dramata kolem nemocnice nedělají dobře ani její schopnosti přitáhnout kvalitní lékařský personál, který je pro ni – a zejména pro nás\! – zcela klíčový.

V neposlední řadě nám tato dramata také ubírají energii na podstatnější politické debaty – třeba i ty spojené s nemocnicí. Nemocnice totiž *má* být politickým tématem, ale nikoliv v rovině obsazování konkrétních pracovních pozic. Politici by měli vést veřejnou debatu o tom, jakou nabídku služeb od nemocnice chceme, v jaké kvalitě, co nás to bude stát a jak to zařídit. Pokud vedení města místo toho například jezdí po republice a shání primáře, dělá tím práci za vedení nemocnice a reálně tím zvyšuje riziko, že nakonec nebude dobře fungovat ani jedno.

Zdá se, že naše nemocnice je teď po několika velmi turbulentních letech v dobré pozici. Neumím posoudit, jestli je to díky práci současného vedení města, nebo spíš jemu navzdory. V každém případě to vypadá, že máme plus mínus obsazená všechna důležitá oddělení, [máme nového jednatele](https://ohlasy.info/clanky/2025/12/rozhovor-trna.html), který nemocnici zná a mohl by mít důvěru zaměstnanců, a hospodářské výsledky nemocnice jsou v kontextu jejího rozpočtu v podstatě vyrovnané.

Pojďme se tedy domluvit, že nebudeme z provozu nemocnice dělat politické drama a necháme nového jednatele aspoň pár let v klidu pracovat. Dosavadní rekord jednatelské funkce je 1436 dní. Dokážeme ho překonat?