---
title: Po jednání na kraji zůstává sloučení muzeí ve hře, argumenty stále nezazněly
cover-photo: https://i.ohlasy.info/i/5d6592ac.jpg
author: Tomáš Trumpeš
category: zpravodajství
---

*Minulý čtvrtek se na kraji konalo jednání, které mělo vnést trochu světla do záměru Jihomoravského kraje zrušit samostatné Muzeum regionu Boskovicka a [sloučit je společně s blanenským muzeem do jedné organizace řízené z Blanska](https://ohlasy.info/clanky/2026/01/muzeum-slucovani.html). Jednání ale nepřineslo konkrétní závěr a kraj teprve chystá analýzu důvodů.*

{% photo src="https://i.ohlasy.info/i/5d6592ac.jpg" caption="Dveře boskovického muzea" author="Tomáš Znamenáček" width=6109 height=4073 /%}

Podle upřesnění tiskové mluvčí Jihomoravského kraje Martiny Žídkové proběhla pracovní schůzka za účasti vedení kraje, ředitelů obou muzeí a zástupců dotčených samospráv. „O záměru se nadále diskutuje a kraj v této fázi zvažuje jeho přínosy i možná rizika tak, aby případné finální rozhodnutí co nejlépe podpořilo další fungování obou institucí. Na konec ledna je naplánováno další jednání, na kterém budou účastníci seznámeni s analýzou připravenou krajským odborem kultury,“ uvedla po schůzce pro Ohlasy Martina Žídková.

Ani tentokrát jsme se tedy od kraje nedozvěděli, proč celý záměr, který zástupci kraje na začátku v muzeu oznámili jako hotovou věc, vůbec spustil. 

Podobně jednání hodnotí i boskovický místostarosta Lukáš Holík (Naše Boskovice, ANO), který se ho účastnil a je rovněž krajským opozičním zastupitelem. „Na schůzce jsme se nedozvěděli žádné zásadní informace ani důvody, proč by mělo dojít ke sloučení obou muzeí, a jednání proto pokračují,“ vyjádřil se pro Ohlasy. Další jednání se má uskutečnit 29\. ledna, kdy bude představena zmíněná analýza. „Hlavním a zatím jediným důvodem, který zazněl, je skutečnost, že v jiných okresech nepůsobí dvě organizace, ale vždy pouze jedna, a současný stav je tedy považován za nesystémový. Bylo zároveň zopakováno, že ke sloučení nedochází z ekonomických důvodů a že počet zaměstnanců má zůstat zachován,“ popsal místostarosta Lukáš Holík. A dodal, že z jeho pohledu platí, že pokud existují dvě fungující muzea s rostoucí tendencí kvality, není důvod tento stav měnit. I jinde v České republice se podle něj po sloučení muzeí po několika letech opět vrátili k jejich rozdělení. Dále uvedl, že jakékoli slučování rázně odmítla také boskovická kulturní komise, která doporučila radě města učinit veškeré kroky k zamezení sloučení. „Osobně v této záležitosti cítím velkou hrozbu a uděláme vše pro to, aby bylo zachováno Muzeum regionu Boskovicka. V pondělí předložím radě města doporučení na vytvoření pracovní skupiny, která se bude tímto tématem intenzivně zabývat,“ uvedl po schůzce Lukáš Holík a poděkoval zastupitelům, kteří se ve věci aktivizují, a také senátorce Jaromíře Vítkové (SPOLU, KDU-ČSL).

Právě senátorka Jaromíra Vítková totiž jednání na kraji svolala, protože dle svého vyjádření chtěla, aby Boskovice získaly informace o záměru, který kraj jako zřizovatel s muzeem má. „Společně s místostarostou a ředitelem muzea jsme žádali důvody a vysvětlení, proč kraj přichází s tímto,“ vysvětlila senátorka. A připomněla, že v říjnu při vernisáži [výstavy Posvátná krajina doby bronzové](https://ohlasy.info/clanky/2025/11/doba-bronzova.html) zaznívala v muzeu i ze strany zřizovatele kladná hodnocení. „Nebyla předložena analýza ani koncepce, a proto jsme se dohodli na dalším jednání koncem ledna s tím, že obdržíme analýzu, klady a zápory záměru sloučit muzea, která kraj na území bývalého okresu zřizuje. Také není jasné, jaké postavení by Muzeum regionu Boskovicka v nové organizaci mělo. Dalšího jednání se chci zúčastnit, pokud nenastanou jiné pracovní povinnosti,“ uvedla senátorka Jaromíra Vítková.

Ředitel boskovického muzea Roman Malach pouze stručně dodal, že čtvrteční schůzku vnímá jako pracovní krok k tomu, aby si všechny strany vyjasnily další postup. „V tuto chvíli nemám k dispozici žádné nové podklady. Věřím, že další jednání na konci ledna přinese konkrétní informace a zklidní nejistotu mezi zaměstnanci i veřejností,“ uvedl Roman Malach.

Podle informací Ohlasů se na kraj obrátily se svým stanoviskem také zaměstnanecké odbory, které vyjádřily nesouhlas se sloučením. Postoje zaměstnanců však nejsou v této věci zcela jednotné. 

Sloučení podporuje ředitelka blanenského muzea a blanenská zastupitelka za ODS Pavlína Komínková, která by se měla ujmout řízení nové instituce a podle původního plánu měla převzít řízení boskovického muzea už během nejbližších měsíců. Jednání na kraji se také účastnila. Podle vyjádření, která poskytla Ohlasům, věří, že pokud dojde ke sloučení blanenského a boskovického muzea, může se lépe rozvíjet spolupráce v rámci činnosti obou muzeí a jejich role v rámci témat regionálního i nadregionálního významu. „Považuji za přednost, že každé město má svá specifická témata, kterým se muzea věnují, a mohou se doplňovat. Tam, kde se jejich činnost překrývá, zase mohou spolupracovat efektivněji. Všichni muzejníci si mohou pomáhat při složitějších projektech, zastupovat se a ve větším počtu se mohou i více zaměřit na to, v čem jsou dobří, a rozvíjet se,“ uvedla Pavlína Komínková. A dodala, že památky, kde muzea sídlí, přitom zůstávají tam, kde jsou –  blanenští budou dál chodit na zámek a boskovičtí do rezidence nebo židovských budov. „Vzájemným propojením pak můžou boskovičtí častěji zavítat do Blanska nebo blanenští zamířit do Boskovic. Osobně mám Boskovice moc ráda a za kulturou tam jezdím pravidelně,“ vyjádřila se ředitelka blanenského muzea. Další vývoj a jednání o slučování muzeí budou naše noviny dále sledovat.