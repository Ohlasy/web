---
title: Vodohospodáři se pustí do opravy Křetínky, bude trvat skoro tři roky
cover-photo: https://i.ohlasy.info/i/3d599120.jpeg
author: Marek Osouch
category: zpravodajství
---

*Přehradu Křetínka nedaleko Letovic čeká od září zásadní rekonstrukce podobně jako před pár lety tu boskovickou. Investice do oprav hráze či odvozu bahna vyjde na 230 milionů korun.*

{% photo src="https://i.ohlasy.info/i/3d599120.jpeg" caption="Přehrada Křetínka" author="Tomáš Znamenáček" /%}

Kdo jezdí poslední roky na Křetínku koupat se nebo rybařit, nemohl si nevšimnout, že její hladina nedosahuje ke břehům jako dříve. Poloostrůvky na hlavní pláži, které dříve omývala voda ze tří stran, jsou teď na suchu a do vody musí člověk dojít několik desítek metrů.

Na vině není jen sucho posledních let, ale také problém v hrázi přehrady, na který se přišlo při plánování rekonstrukce a zvětšení přelivu. Čtyři roky je tak hladina držena pod plným stavem a čeká se na to, až se začne s opravou. A ta se blíží.

S prvními pracemi chtějí vodohospodáři začít už teď na přelomu srpna a září. „V září začneme zvolna snižovat hladinu vody v nádrži. Odpouštění na kótu 347 metrů nad mořem potrvá přibližně 40 dní,“ uvedl generální ředitel Povodí Moravy Václav Gargulák. V současnosti je hladina o devět metrů výše, při plném stavu může dosáhnout až na kótu 361 metrů.
 
„První stavební úkony jsou navázány na snížení hladiny, a proto ještě během října a listopadu začneme bourat nadzemní část přelivné zdi a dno spadiště. Zahájíme sanace povrchu odběrné věže a vybudujeme provizorní přístupové cesty na konci vzdutí tak, aby na začátku příštího roku mohla začít těžba sedimentů,“ přiblížil ředitel Gargulák.

Náročná rekonstrukce by měla zlepšit bezpečnost přehrady i území pod ním a odolat i případné desetitisícileté vodě, jak stanovují vyhlášky a kvůli čemuž se opravovala i nádrž v Boskovicích. Ta bude během oprav Křetínky hrát důležitější roli v regulaci toku řeky Svitavy, tedy nadlepšování jejího průtoku.

Práce, které vyžadují snížení hladiny na kótu 347 metrů – tedy minimum, které může v přehradě být – stavbaři dokončí na počátku příštího roku. Ještě v průběhu zimy proto začne Povodí Moravy nádrž napouštět tak, aby koncem května dosáhla hladina na kótu 355, tedy zhruba do dnešní úrovně.

Původně měla být přehrada vypuštěná mnohem déle. Na to si ale stěžovali rybáři i Letovice, a tak Povodí Moravy nakonec ustoupilo a slíbilo, že bude přehrada vypuštěná co nejkratší dobu.

V době, kdy bude přehrada takřka bez vody, se vodohospodáři pustí také do odvozu nánosů bahna v dalších částech nádrže mimo okolí hráze. Sedimenty budou těžit v místech od přítoku až po starou zatopenou silnici mezi Křetínem a Lazinovem a dále v Lazinovské zátoce. Na plážích určených k rekreaci se těžba neplánuje. Povodí si slibuje, že se tímto krokem podaří zlepšit kvalitu vody. Křetínka by pak ani neměla být tolik náchylná k tvorbě sinic během léta, kdy sem míří velké počty návštěvníků.

Zároveň s opravou hráze se kolem Křetínky budou pohybovat také silničáři. Cesta z Letovic směrem na Křetín je sice opravená, nicméně u mostu, který vznikl se stavbou přehrady v 70. letech, se při kontrole přišlo na to, že je v horším stavu, než se čekalo. Několik měsíců už je tam proto snížená rychlost. Jihomoravský kraj teď do jeho rekonstrukce dá 4,5 milionu korun.

Po celkové rekonstrukci, která potrvá 32 měsíců a vyjde na 230 milionů, by se měla hladina vrátit do původní výšky, což opět zvýší atraktivitu této vodní plochy, kterou kromě běžných rekreantů vyhledávají také jachtaři nebo rybáři.
