---
title: Svárovská alej je alejí roku, kácení jí ale hrozí stále
perex: Je dlouhá 600 metrů, tvoří ji 80 lip a vysazena byla zřejmě v roce 1920 v rámci celonárodní výsadby Stromů svobody. Uspěla v jubilejním desátém ročníku hlasování Alej roku, zvítězila v Jihomoravském kraji a stala se i celonárodní vítězkou. Padesátce stromů ale stále hrozí vykácení.
cover-photo: https://i.ohlasy.info/i/4891c141.jpg
author: Tomáš Trumpeš
category: zpravodajství
tags: krajina
---

*Svárovská alej je jednou z posledních velkých alejí na Boskovicku. Je dlouhá šest set metrů, tvoří ji osmdesát lip a vysazena byla zřejmě v roce 1920 v rámci celonárodní výsadby Stromů svobody. Nyní [uspěla v jubilejním desátém ročníku hlasování Alej roku](https://www.alejroku.cz/2020/vysledky-2020), zvítězila v Jihomoravském kraji a stala se i celonárodní vítězkou. Padesátce stromů ale stále hrozí vykácení.*

{% photo src="https://i.ohlasy.info/i/4891c141.jpg" caption="Svárovská alej" author="Hynek Skořepa" /%}

„Cílem ankety Alej roku je přitáhnout pozornost lidí k alejím, které patří ke zdravé a fungující krajině. Nezáleží, zda jde o aleje známé, neznámé, vzrostlé, mladinké, ve městech, v krajině, kolem silnic nebo turistických tras. O vítězství může nakonec rozhodnout mimořádná krása, silný příběh, snaha o záchranu nebo úsilí místních patriotů uspět v konkurenci z celé republiky,“ uvádí pořádající nezisková organizace Arnika, která spojuje lidi usilující o lepší životní prostředí. Krajina bez alejí je podle pořadatelů jako obraz bez rámu.

V počtu nominací letos padl rekord. O desátý titul Alej roku soutěžilo 132 alejí a stromořadí ze všech krajů České republiky, pro které hlasovalo bezmála 7 tisíc lidí. „Pro nás to je důkaz, že si lidé nádherných alejí váží a jsou na ně patřičně hrdí. Celonárodní i regionálním vítězkám gratulujeme a přejeme stovky let zdravého růstu,“ říká Karolina Kostićová z Arniky. 

Staleté lípy u Svárova v hlasování získaly 585 hlasů. Arnika na jaře k vítězné aleji umístí pamětní ceduli. 

„Velmi nás těší, že naše Svárovská alej na samém severu Jihomoravského kraje získala takovou podporu napříč celou republikou. Přitom mnoho z přihlášených alejí mělo svou atraktivitou a nádherně zpracovanými fotkami obrovské ambice soutěž vyhrát,“ vyjádřili svou radost Alice Hrbková, která alej do soutěže nominovala, a přírodovědec boskovického muzea Hynek Skořepa. Ten o Svárovské aleji před časem napsal i [jeden ze svých textů pro Ohlasy](https://ohlasy.info/clanky/2020/07/svarovska-alej.html). Prvenství Svárovské aleje je podle Alice Hrbkové a Hynka Skořepy výsledkem podpory veřejnosti, která si uvědomuje, jak cenný je každý strom a jakou roli hrají vzrostlá stromořadí v české krajině.

Zároveň dodávají, že Svárovská alej získala drtivou převahu hlasů nejen pro svoji krásu, ale hlavně kvůli nebezpečí, které jí hrozí. Z důvodu plánovaného rozšíření silnice má být celá jedna strana aleje vykácena. Místním nadšencům se zatím podařilo bezprostřední hrozbu vykácení staletých lip odvrátit, zdaleka však ne zažehnat. 

Momentálně je vedeno řízení ve věci zásahu do krajinného rázu. Pokud boskovický městský úřad vydá souhlasné stanovisko, odpadne poslední administrativní překážka pro kácení lip ve Svárovské aleji. Městský úřad Velké Opatovice jako druhý příslušný orgán již před časem toto kácení povolil. Opatovický stavební úřad v územním rozhodnutí již před dvěma a půl lety dokonce uvedl, že rozšířením silnice spojeným s pokácení 48 lip ve Svárovské aleji nebude negativně ovlivněna krajina, zdraví obyvatel a životní prostředí. Další desítky stromů, především bříz, padnou v jiných úsecích silnice.

„Apelujeme titulem Alej roku 2020 na silničáře a politiky místní, regionální i celostátní úrovně, aby vnímali důrazný signál od občanů, že staleté lípy Svárovské aleje ustupovat nemají,“ říkají Alice Hrbková a Hynek Skořepa.

Ti nepopírají, že silnici mezi Velkými Opatovicemi a Letovicemi je nutné opravit. Projekt je však podle nich nezbytné upravit tak, aby byl co možná nejvíce ohleduplný vůči stromům, které silnici lemují v mnoha jejích úsecích. „Silnice se musejí přizpůsobovat stromům a krajině, ne naopak!“ uzavírají Alice Hrbková a Hynek Skořepa.

Na podporu zachování aleje vznikla v minulosti i petice, kterou mimo jiné podepsal i Jan Grolich (KDU-ČSL), nyní již jihomoravský hejtman, v době vzniku petice starosta Velatic. A připojil komentář, že zdravé stromy se nemají kácet a věří, že oprava silnice půjde provést jinak. Petice vznikla i na podporu opravy silnice. Podle vyjádření ředitele jihomoravské Správy a údržby silnic  Zdeňka Komůrka pro Českou televizi, která aleji věnovala [reportáž v hlavním zpravodajském pořadu Události](https://www.ceskatelevize.cz/ivysilani/1097181328-udalosti/221411000100112/obsah/812988-kaceni-aleje), se stavba připravovala pět let a bylo vydáno právoplatné územní rozhodnutí a souhlasily s ní všechny dotčené obce. Stavba je připravena, ale zahájení zatím brání podané námitky.
