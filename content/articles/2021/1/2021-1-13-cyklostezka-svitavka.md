---
title: Město neví, komu patří polorozpadlý most v Mladkově, kudy chce vést cyklostezku
perex: Projekt už je hotový, řeší se pozemky, ovšem zádrhel je na samém začátku nové části cyklostezky u mostu, jenž je v dezolátním stavu a k jehož vlastnictví se nikdo nehlásí.
cover-photo: https://i.ohlasy.info/i/a0256906.jpg
author: Marek Osouch
category: zpravodajství
tags: doprava
---

*Vedení Boskovic chce protáhnout cyklostezku z Boskovic a postavit nový úsek z Mladkova do Svitávky. Projekt už je hotový, řeší se pozemky, ovšem zádrhel je na samém začátku nové části cyklostezky u mostu, jenž je v dezolátním stavu a k jehož vlastnictví se nikdo nehlásí.*

{% photo src="https://i.ohlasy.info/i/a0256906.jpg" author="Marek Osouch" /%}

Protáhnutí cyklostezky z Mladkova do Svitávky by přivítalo nemálo milovníků kol i pěších, kteří dnes využívají tu stávající mezi Boskovicemi a Mladkovem a při cestě dál do Svitávky musí jít po kraji frekventované silnice nebo se vydat oklikou přes polní cesty u Chrudichrom. [Úsek mezi Mladkovem a Svitávkou](https://mapy.cz/s/barenunete) je dnes jediná chybějící část [trasy mezi Boskovicemi a Letovicemi](https://mapy.cz/s/catukunoze), kde cyklostezka končí nedaleko přehrady.

Loni na tento asi kilometr dlouhý chybějící úsek vznikla projektová dokumentace a úředníci už začali jednat i s majiteli pozemků, zda by na pár metrech jejich pozemků mohla vést cyklostezka. Celkem se jedná o 33 majitelů. Podle vedoucího odboru rozvoje města a investic boskovického úřadu Petra Zouhara se již téměř se všemi podařilo domluvit, zbývají ale ještě tři, kteří se stezkou zatím nesouhlasili. „V tuto chvíli potřebujeme od majitelů souhlas se stavbou, abychom mohli požádat o stavební povolení. Ty chybějící části potřebujeme, není jiná varianta,“ uvedl Zouhar s tím, že další jednání teď budou věcí majetkového odboru, aby se s vlastníky domluvil.

Starosta Svitávky Jaroslav Zoubek (Občané Svitávky) věří, že se nakonec podaří najít kompromis a stezku postavit. „Vždy je to o domluvě a existuje spousta variant. Například někdo nemusí chtít prodat, ale už přistoupí na nabídku směny,“ přiblížil starosta, jehož obec se bude také částečně podílet na financování cyklostezky. Letos by chtěli úředníci vše papírově vyřídit, získat potřebná povolení, aby se mohlo v příštím roce stavět.

Hlavní problém této několikamilionové investice je ale už v Mladkově, kde je nutné překonat řeku Svitavu. Most přes řeku sice vede, jenže je kvůli dezolátnímu stavu oplocený a je na něj zakázaný nejen vjezd, ale dokonce i vstup. Město už proto zařadilo do rozpočtu letošního roku 380 tisíc na zpracování projektové dokumentace na demolici této polorozpadlé stavby.

Když však loni na jaře Ohlasy [mapovaly mosty v Boskovicích](https://ohlasy.info/clanky/2020/06/mosty.html), které jsou v majetku města, padl dotaz i na tento nepřístupný, jenž leží na katastrální hranici se sousední Skalicí nad Svitavou. „Most přes Svitavu není v majetku města,“ zněla tehdy reakce Petra Vychodila z majetkového odboru městského úřadu. Město most od loňského vyjádření nezískalo, přesto do něj plánuje investovat.

Situace je totiž mnohem složitější. Vlastník mostu není znám, nehlásí se k němu Boskovice ani Skalice. „V současné době probíhají jednání, na základě kterých by se měla situace vyjasnit. Jakmile bude znám vlastník, můžeme projednávat další postup či zpracování projektu. Proces identifikace majitele se prodlužuje vzhledem k situaci s onemocněním covid-19, které má dopad na odbor správy majetku města,“ vysvětlil místostarosta Boskovic Radek Mazáč (Sportovci). 

Podle něj úřad takto zkouší zjistit, zda ho nevlastní Jihomoravský kraj, Povodí Moravy, Úřad pro zastupování státu ve věcech majetkových, nebo přece jen neexistují záznamy o tom, že je v majetku Boskovic.

Pokud ale nikdo z úřadů či samospráv neřekne, že patří jemu, pravděpodobně se k němu přihlásí Boskovice a veškeré investice spadnou na jejich bedra, jak naznačuje možný vývoj Petr Zouhar. Vzhledem ke stavu mostu, ve kterém jsou na několika místech díry, je to velmi pravděpodobné. Není však jisté, kdy se tak stane a jaký kvůli tomu nastane časový skluz. I proto, že se na bourání mostu musí zpracovat samostatná projektová dokumentace, která ještě není, na rozdíl od hotového projektu na stezku. Jedno bez druhého nemá cenu stavět.

Na místě rozpadlého mostu už pak nebude jeho náhrada, která by umožnila vjet na pole traktorům a dalším zemědělským strojům, ale jen lávka pro pěší a cyklisty. Stejně tak se v souvislosti se stavbou stezky počítá s menší opravou mostu přes bývalý náhon v Mladkově, který je v bezprostředním sousedství. „Bude opraven v rámci každoročních prohlídek,“ sdělil jen stručně místostarosta Mazáč. Tento most je přitom taktéž ve velmi špatném stavu, tedy v předposlední kategorii. Horší už je pouze havarijní stav, kdy už nezbývá kolikrát nic jiného než most zbourat a nahradit novým, jak se plánuje u toho na Šmelcovně.

Lávka přes Svitavu ale nebude jediným mostkem na nové cyklostezce. Cyklisté a pěší po jejím překonání odbočí vpravo, následně podjedou most na hlavní silnici vedoucí z Boskovic a za ním se vydají vlevo po další lávce přes potok. Poté už budou pokračovat podél silnice až do Svitávky. Přes její centrum se pak člověk dostane na pokračování stezky podél řeky.

Aby cyklisté nemuseli ani po silnici skrze městys, chtěl by Jaroslav Zoubek do budoucna vybudovat i další část cyklostezky, která se autům zcela vyhne. Toto řešení je ale zatím ve vzdálené budoucnosti.
