---
title: Midi Lidi, divadlo X10, Jaroslav Róna. Festival Boskovice se připravuje v plném rozsahu
cover-photo: https://i.ohlasy.info/i/c716de23.jpg
perex: Podle pořadatelů by festival měl proběhnout zhruba tak, jak jsme byli zvyklí z předchozích let. Na co se můžeme od 8. do 11. července těšit?
author: Tomáš Trumpeš
category: zpravodajství
tags: kultura
---

*Festival pro židovskou čtvrť Boskovice 2021 by měl podle pořadatelů proběhnout víceméně tak, jak jsme byli zvyklí z předchozích let. Po loňském omezeném ročníku na konci srpna se tak vrací i ke svému obvyklému termínu na počátku prázdnin – koná se od 8. do 11. července.*

{% photo src="https://i.ohlasy.info/i/c716de23.jpg" caption="Do Boskovic se letos vrátí jazzová legenda Günter Baby Sommer, který zde na festivalu vystoupil už v roce 2015" author="Tomáš Znamenáček" /%}

„Po zimních a jarních měsících konečně můžeme říct, že festival proběhne v normální podobě. Nebudou žádná omezení programu ani festivalových scén,“ uvedla PR manažerka festivalu Zuzana Kolouchová. Pro letošní 29. ročník festivalu pořadatelé zvolili heslo „Čas se konečně vrátit. Do Boskovic i do života.“

Oproti loňskému ročníku se tak opět vrací i největší hudební scéna v letním kině. Právě zde vystoupí v pátek na závěr kapela Midi Lidi, která nyní vydává dvojalbum, předcházet budou od 18 hodin  Kill The Dandies!, Bert & Friends, maďarská kapela Belau a Načeva a Zdivočelí koně. V sobotu od 18 hodin v letním kině postupně zahrají Koňe a Prase, Zuby nehty, slovenští Autumnist, dále Zvíře jménem Podzim a Mutanti hledaj východisko.

Určitá omezení se samozřejmě týkají platných protiepidemických nařízení. Návštěvníci se budou muset prokázat negativním testem, případně certifikátem o očkování nebo potvrzením o prodělání nemoci covid-19. „Momentálně zajišťujeme pro návštěvníky festivalu testovací centra,“ uvedla Zuzana Kolouchová s tím, že služby bude zajišťovat brněnská společnost Podané ruce. V uzavřených prostorách budou návštěvníci pravděpodobně muset nosit respirátory a dle opatření platných v červenci bude možná omezena kapacita některých vnitřních scén. Venkovní scény by měly fungovat bez zásadnějších omezení. „Naší největší scénou je letní kino, které má kapacitu dva tisíce lidí. V tuto chvíli může být venku maximálně pět tisíc lidí ve dvou sektorech, takže na jeden sektor je to dva a půl tisíce lidí, takže tady nemáme problém,“ vysvětlila koordinátorka festivalu Jana Černá. 

U vnitřních prostor pořadatelé doufají, že se podmínky díky zlepšující se situaci ještě zmírní. Nepříjemné by to podle Jany Černé mohlo být hlavně v zámeckém skleníku, kde jsou lidé zvyklí korzovat. S organizací této scény v omezené míře už ale mají organizátoři zkušenosti z loňska.

A jazzová scéna letos nabídne opravdu speciální program. „Největší hvězdou zde bude asi Günter *Baby* Sommer, jazzová legenda, která už v Boskovicích vystoupila,“ připomněla Zuzana Kolouchová. Ve skleníku vystoupí kapely v rámci česko-německého setkávání, vyvrcholením bude sobotní premiéra společného projektu české kapely CrossOver Quartet, která ráda propojuje principy komorní vážné a jazzové hudby, a německého dua Olicía. „Tento projekt je speciálně vytvořený pro festival a letošní novinka je, že s ním pak pojedou ještě dál, bude minimálně ještě jeden koncert v Praze a jeden v Drážďanech,“ doplnila Jana Černá.

Další koncerty budou probíhat na UNI scéně v panském dvoře a také na scéně Potrvá na palouku před hradem.

Festival bude jako vždy probíhat i na dalších místech ve městě. Divadelní scéna bude opět na hradě, ve farské zahradě a také na panském dvoře. Zde se uskuteční také představení pražského divadla X10 Zmrzačení podle textu [boskovického rodáka Hermanna Ungara](https://ohlasy.info/clanky/2020/04/hermann-ungar.html) a v režii rovněž z Boskovic vzešlého [režiséra Ondřeje Štefaňáka](https://ohlasy.info/clanky/2020/09/rozhovor-stefanak.html). Různé divadelní scény dále představí životopisné drama Masakr Elsinor: Honza, objev amatérské divadelní scény roku 2020 Akolektiv Helmut nebo site-specific projekt Masobeton.

Velmi silný program letos nabízí výtvarná část festivalu. Kurátorka Helena Musilová se v posledních letech snaží více pracovat s veřejným prostorem města a připravovat instalace současných výtvarníků reagujících na aktuální společenské problémy nebo na prostor židovské čtvrti. V této cestě bude pokračovat i letos a na festival se jí podařilo přizvat opravdu silná jména – netradičně v roli fotografa se představí Kurt Gebauer, dále to bude hudebník a spisovatel Kittchen, slovenský výtvarník Erik Binder, sochař, malíř a kreslíř Jaroslav Róna nebo česká legenda výtvarné scény Milena Dopitová. 

Připraven bude tradičně i filmový program, mimo jiné snímky připomínající výročí Jana Zábrany a Jiřího Suchého. Dále historické přednášky Petra Blažka, beseda Martina Reinera o v Brně vznikajícím dokumentačním centru holokaustu na Moravě či autorské čtení hudebnice Evy Turnové s hudebním doprovodem. Součástí festivalového programu bude také doprovodný program pro děti a prohlídky židovského města.

Za zpřísněných hygienických podmínek bude možné se opět ubytovat ve stanovém městečku či ve školních tělocvičnách, kapacita bude ale omezena dle aktuálních nařízení. „Všechny pokyny a aktuální nařízení vlády budou včas zveřejněny na [webových stránkách festivalu Boskovice](https://www.boskovice-festival.cz/cs) a na sociálních sítích.

---

*Permanentky na festival stojí nyní 750 korun, případně 600 korun se studentskou slevou. Pořídit se dají v sítích [smsticket](https://www.smsticket.cz/vstupenky/19306-boskovice-2021-festival-pro-zidovskou-ctvrt) a [GoOut](https://goout.net/cs/festival-boskovice-2021/szvcvvo/), případně osobně v boskovickém infocentru na radnici, v brněnském kině Scala či v pražském klubu Kaštan. I v roce 2021 platí volný vstup pro děti do 12 let v doprovodu rodičů. „Pokud si někdo zakoupil vstupenky na standardní verzi festivalu, která měla proběhnout v červenci 2020, a nepoužil je na Boskovice – letos trochu jinak! v srpnu 2020, jsou tyto permanentky stále v platnosti a lze je použít  na letošní ročník,“ doplnili pořadatelé z pražského Unijazzu.*