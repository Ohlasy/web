---
title: Boskovice pomůžou s penězi a energií, s materiální pomocí je potřeba počkat
cover-photo: https://i.ohlasy.info/i/48526ac7.jpg
perex: Vedení města se shodlo na finanční pomoci obcím postiženým tornádem, v postižené oblasti pomáhají také boskovičtí hasiči.
author: Tomáš Trumpeš
category: zpravodajství
---

*Vedení města se shodlo na finanční pomoci obcím postiženým tornádem. V budoucnu je připraveno organizovat i materiální sbírky, zatím je s touto pomocí ale potřeba vyčkat, momentálně není nutná. V postižené oblasti pomáhají také boskovičtí hasiči.*

{% photo src="https://i.ohlasy.info/i/48526ac7.jpg" caption="Poškozený kostel sv. Bartoloměje v obci Hrušky na Břeclavsku" author="Tadeáš Bednarz" /%}

Každé z pěti nejvíce postižených obcí okamžitě po 20 tisících a další větší dary v září. Tak se dohodla boskovická městská rada na svém jednání na konci června. Rada může rozhodovat o částkách do výše 50 tisíc korun a k vyřízení první vlny pomoci zpravomocnila starostu Jaroslava Dohnálka (ODS). Vyšší částky musí schválit zastupitelstvo a vedení města má v úmyslu mu předložit návrh pravděpodobně mířící někam na 200 tisíc korun pro každou obec, tedy celkově by Boskovice přispěly 100 tisíc korun nyní a 1 milion korun po prázdninách. „Rozhodli jsme se, že nebudeme svolávat mimořádné zastupitelstvo, pomoc bude potřeba poměrně dlouhou dobu,“ vysvětlil starosta Boskovic.

V zasažených oblastech kromě toho působí hned od prvního dne hasičské jednotky přímo z Boskovic a z dalších obcí v regionu. Ve středu 30. června se koná benefičně zaměřený koncert písničkářů Open Mic před zámeckým skleníkem, pod heslem: open mic – open mind – open pocket. Zde bude tedy možné otevřít mysl i peněženku a přispět přímo obci Lužice. Na Open Micu vystoupí držitel ceny Anděla Jiří Smrž, držitelé několika cen z folkových Port Melda a spol. a zpívající psychiatrická sestra Pavla Boučková.

Již v úterý dopoledne pořádala benefiční akci na boskovickém náměstí Střední pedagogická škola.

Spěchat zatím není potřeba s materiální pomocí lidem v zasažené lokalitě. Podle starosty Jaroslava Dohnálka má vedení města nyní jasné a relevantní informace, že materiální pomoc nyní není potřeba, naopak místa jsou zahlcena dopravou a je proto lepší tam nic nevozit. V případě potřeby zareaguje město tak, že vytvoří sběrné místo v sokolovně a sbírku materiální pomoci vyhlásí a na základě informací z kraje specifikuje, co je potřeba do míst zasažených řáděním tornáda konkrétně posílat.

Informaci o stavu materiální pomoci potvrzuje i Jihomoravský kraj. „Je opravdu stop stav materiální pomoci. Obrovské haly jsou všechny přeplněny – není potřeba žádná drogerie, žádné potraviny, žádné balené vody, oblečení. Je toho obrovské množství. Krizové štáby v místech jsou zahlceny tím, že hledají nové haly, kam by se tato materiální pomoc navážela. Prosím všechny, co pořádají sbírky, aby tuto materiální pomoc nechali u sebe, v případě potřeby se jim ozveme. Jediné, co je potřeba ve velkém množství, je stavební materiál. Po sociálních sítích se šíří různé příspěvky, že lidem chybí jídlo a podobně, ale jedná se o staré příspěvky,“ řekl hejtman Jan Grolich, který vyzval především k finanční pomoci. A dodal, že velká poptávka je nejen po stavebním materiálu, ale také po řemeslnících, konkrétně v Mikulčicích akutně potřebují lisy na kov a suť.

Postižené oblasti navštívil hned minulý týden také městský referent obrany Petr Novák. „K tomu, co jsem tam viděl, bych dodal, že je to ještě horší než televizní záběry,“ shrnul svou zkušenost. Na místě se setkal ještě s jedním velmi důležitým nedostatkem, který chce město pomoci řešit, a to s nedostatkem elektrické energie.

Petr Novák popsal, že v sobotu bylo poměrně komplikované se do zasažených obcí vůbec dostat, silnice byly zahlceny vozidly záchranného systému, dodavatelé různé pomoci a dobrovolníci. Silnice jsou navíc poškozené napadaným materiálem. Dále potvrdil, že materiální pomoc už o víkendu dobře fungovala dodávkami z velkých obchodních domů. Celkově podle něj bylo vidět, že na místě rychle zavládl dobrý organizační systém. „Co jim velice chybí, je elektrická energie. Tu měli pouze pro objekt, který funguje jako zázemí krizového štábu, a možná několika dalších,“ popsal Petr Novák. Nadzemní rozvody elektrické energie byly v obci Mikulčice, kam byl přidělen, silně poškozeny. Na místě už působí energetická společnost E.ON, která snad zprovozní síť a veřejné osvětlení, ale nevyřeší problém poničených domů, které nebude možné připojit.

O nedostatku elektrické energie Petr Novák věděl už z televize, proto s sebou vzal jednu elektrocentrálu, který město má pro případ mimořádných událostí. Tu město zapůjčilo a začalo také jednat s dodavatelem o získání dalších, které jsou v Boskovicích k dispozici. „V tuto chvíli máme možnost dodat tam další tři centrály, poměrně dobré stroje. Nyní se připravují,“ uvedl Petr Novák. Starosta Jaroslav Dohnálek doplnil, že město centrály zakoupí a do Mikulčic je zapůjčí, dorazit by tam měly ještě tento týden.

Tornádo poškodilo také domov seniorů v Hodoníně, město proto nabídlo v součinnosti s ředitelkou Městské správy sociálních služeb (MSSS) místa pro pět žen, pokud by bylo potřeba se o seniorky z hodonína někde dočasně postarat. Kraj zatím nabídky nevyužil, MSSS alespoň odeslala do Břeclavi, kde byli hodonínští senioři zatím ubytování, dodávku plnou hygienických potřeb. „Zatím to vyřešili tak, aby byli senioři co nejblíž rodinám, ale kdyby to bylo potřeba, místa jsou k dispozici,“ uvedl Jaroslav Dohnálek. V jednání je rovněž možnost připravit v Boskovicích zázemí pro děti, které měly být na Hodonínsku na příměstských táborech, dnes pochopitelně zrušených.
