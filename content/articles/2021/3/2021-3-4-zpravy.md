---
title: Zpravodajský přehled za únor
cover-photo: https://i.ohlasy.info/i/6842fe6f.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v únoru na Boskovicku událo.*

{% photo src="https://i.ohlasy.info/i/6842fe6f.jpeg" caption="Očkovací centrum boskovické nemocnice" author="Tomáš Znamenáček" %}

V únoru zemřelo v souvislosti s nemocí covid-19 na okrese Blansko 20 lidí. Je to pokles oproti lednovým 52 úmrtím. Celkový dosavadní počet úmrtí je 241. Kumulativní počet pozitivně testovaných na covid-19 vystoupal na konci února na 10 162. Za únor přibylo 1840 případů, což je o něco málo méně než v lednu. Aktuálně pozitivních bylo na okrese dle údajů Krajské hygienické stanice k poslednímu únoru 1103 lidí.

[Podle šéfa boskovické nemocnice Dana Štěpánského](https://ohlasy.info/clanky/2021/03/nemocnice-covid.html) došlo po katastrofální situaci v prvních týdnech v únoru ke zklidnění epidemické situace. Nyní však šíření nemoci nabírá opět na síle a nemocnice se připravuje na čtvrtou vlnu náporu.

Zastupitelstvo [po kritické diskusi](https://ohlasy.info/clanky/2021/02/zastupitelstvo.html) schválilo záměr směny pozemků Na Chmelnici. Vyrůst zde má [bytová zástavba](https://ohlasy.info/clanky/2021/02/zastupitelstvo.html). Připravuje se i výstavba [nové ulice nad Lipovou](https://boskovice.cz/uzemni-studie-zastavby-v-lokalite-na-chmelnici/d-41326) a také mezi ulicemi [Havlíčkova a K Lipníkům](https://boskovice.cz/uzemni-studie-blok-mezi-havlickovou-ulici-a-ulici-k-lipnikum/d-41327).

[Zakázku na architektonickou studii sportovní haly](https://ohlasy.info/clanky/2021/02/hala-navrh.html) nakonec dostal přímo od městské rady městský architekt Zdeněk Fránek, který na ní bude spolupracovat s mexickým architektem Antonio Kalachem.

Diskutovalo se také téma [střetu zájmů](https://ohlasy.info/clanky/2021/02/mazac-komentar.html) místostarosty Radka Mazáče (STAN a Sportovci Boskovice).

[Farmářské trhy na náměstí](https://ohlasy.info/clanky/2021/02/z-radnice.html) budou nově provozovat městské Služby, a to pravidelně každý druhý čtvrtek v měsíci. Trhy na parkoviště na Bezručově ulici se už nebudou konat každý týden, ale pouze v sudě čtvrtky.

Byl vybrán [auditor prodražené zakázky](https://ohlasy.info/clanky/2021/02/audit-czt.html) CZT Boskovice střed.

Loňský rok nakonec [dopadl pro pro rozpočet města ještě o něco pozitivněji](https://ohlasy.info/clanky/2021/02/z-radnice.html), než předpokládalo poslední loňské rozpočtové opatření. Na účtu města tak bylo na začátku roku zhruba 53 milionů korun.

Město také připravilo [návrh střednědobého rozpočtového výhledu na roky 2022–2026](https://boskovice.cz/assets/File.ashx?id_org=832&id_dokumenty=41117).

Nemocnice koupí [dva nové anesteziologické přístroje](https://ohlasy.info/clanky/2021/02/z-radnice.html).

Radnice připravuje rekonstrukci [Lidické ulice a jejího okolí](https://ohlasy.info/clanky/2021/02/opravy-lidicka.html).

Město stále usiluje o to, aby developer dodržel Na Výsluní slib a vybudoval zde [hřiště, nikoliv další parkoviště](https://ohlasy.info/clanky/2021/02/z-radnice.html).

Jeden z osmipatrových panelových bytových domů na sídlišti na Komenského ulici chce odejít ze systému centrálního zásobování teplem. Město se tomu [snaží zabránit](https://ohlasy.info/clanky/2021/02/z-radnice.html).

Město rozdělilo dotace sportovním klubům.

Obyvatelé bytových domů žádali město o vyhrazení tamního parkoviště pro rezidenty. [Radnice tento model odmítla](https://ohlasy.info/clanky/2021/02/z-radnice.html).

Vedení města [jedná o vybudování skateparku a rozšíření sportparku](https://ohlasy.info/clanky/2021/02/z-radnice.html).

U základní školy na Sušilově bude [zrekonstruovaná běžecká dráha](https://ohlasy.info/clanky/2021/02/z-radnice.html), dostane tartanový povrch.

Na cestě Na Kamenici bude zákaz vjezdu všech motorových vozidel. Výjimka bude možná jen na povolení městského úřadu.

Přerušená bude cesta kolem muzea zemědělské techniky – od 11. února až do 1. května zde nebude možné využít chodník ani navazující přechod u budovy městského úřadu. Energetická společnost E.ON místo zcela uzavře kvůli opravě kabelů.

Došlo k [navýšení ceny dříví](https://ohlasy.info/clanky/2021/02/z-radnice.html). Od města ho kompletně vykupuje firma MP Holding, která o městské lesy pečuje.

V sídle TJ Rytmus v takzvané školičce [proběhla rekonstrukce sociálního zařízení](https://boskovice.cz/cvicenci-ve-skolicce-budou-prekvapeni/d-41311).

Poslední únorový pátek se uzavřela možnost přihlášení do konkurzu na ředitele KZMB. Výběr proběhne v průběhu března.

Boskovická pobočka České pošty od 1. dubna změní svou sobotní pracovní dobu a už nebude otevřena od 8 do 12 hodin, ale od 9 do 11 hodin.

Připravuje se [oprava vodní nádrže Křetínka u Letovic](https://www.idnes.cz/brno/zpravy/oprava-prehrada-kretinka-letovice-zahajeni-zari-2021.A210224_084114_brno-zpravy_mos1?).