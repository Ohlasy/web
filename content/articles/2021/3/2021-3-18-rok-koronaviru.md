---
title: "Rok s covidem na okrese: zažíváme nejhorší týdny"
cover-photo: https://i.ohlasy.info/i/d9464ae7.jpeg
author: Marek Osouch
category: zpravodajství
tags: koronavirus
---

*Přesně před rokem se na Boskovicku poprvé prokázala nákaza koronavirem. Od té doby se potvrdila zhruba u desetiny všech obyvatel okresu a nemálo z nich také zemřelo. Ohlasy připomínají hlavní milníky i grafy vývoje epidemie.*

{% datawrapper_chart id="2njGk" version="2" title="Vývoj epidemie na Blanensku" /%}

První březen roku 2020 se už nesmazatelně zapíše do historie České republiky jako den, kdy byly v zemi potvrzeny první případy nákazy koronavirem. Po jednotkách postupně přibývaly další případy, lidé i s mírnými příznaky okamžitě mířili do nemocnice. Okresu a celé jižní Moravě se ale nákaza ještě vyhýbala.

První tři případy v Jihomoravském kraji oznámila šéfka krajské hygienické stanice 11. března, tedy v den, kdy školy musely najednou naskočit na online výuku a kulturní akce byly omezeny do 100 návštěvníků. Divadla, kina i koncerty se tak ve většině případů zrušily.

„Bezpečnostní rada města Boskovice je vedena snahou ochránit před nákazou nejzranitelnější skupiny obyvatel města Boskovice. Bezpečnostní rada vyzývá všechny obyvatele města k zodpovědnému přístupu k vlastnímu zdraví a k ochraně zdraví nejzranitelnějších skupin obyvatelstva,“ stálo v první mimořádné tiskové zprávě města z 11. března.

Na okrese Blansko zachytili hygienici první případ 16. března. O tři dny později se nákaza potvrdila také přímo na Boskovicku, konkrétně v Letovicích, kde se posléze během několika dní potvrdila u sedmi lidí. Přímo Boskovice si na svého prvního nakaženého počkaly do 3. dubna, tedy doby, kdy již platila celostátní karanténa s množstvím omezení, které si do té doby nikdo nedokázal představit.

Okresní statistiky ale byly během jarních měsíců i začátkem léta z dnešního pohledu velmi mírné. Případy přibývaly po jednotkách, v některých dnech vůbec. Například od 13. dubna až do 5. května byl okres bez nově evidovaného případu a aktuálně nemocný byl jen jeden. Situace se uklidnila. Vše se ale začalo měnit v polovině srpna, kdy se pravidelné množství zachycených případů začalo nepatrně zvyšovat. Kolem 24. srpna muselo být jasné, že se situace radikálně mění. Zatímco na začátku měsíce dělal celkový počet potvrzených jedinců od začátku epidemie 41 lidí, během pouhých 30 dní vyrostl počet na více než dvojnásobek. Na dalších dvojnásobek jsme se dostali už za deset dní. Poslední den bez nově potvrzené nákazy je až do dneška 31. srpen.

Na tvrdá opatření ale čekalo celé Česko až do období po krajských volbách, které se konaly na začátku října. To už případy hygienici evidovali po desítkách denně. Necelý týden před volbami, 27. září, přinesl covid na okres první úmrtí. Od té doby se až do dneška počet zemřelých kvůli covidu vyšplhal na více než tři stovky. Jen v boskovickém domově seniory, kterému se nákaza vyhnula na jaře, nikoli už však na podzim, zemřelo kvůli covidu šest seniorů. Celkem nemoc prodělalo 61 klientů. V domě s pečovatelskou službou zemřeli další tři z osmi nakažených.

A také v boskovické nemocnici začalo na podzim nejhorší období, jaké kdy zažila. Ale nikdy není tak špatně, aby nemohlo být ještě hůř, a tak zklidnění před Vánoci bylo jen pověstným tichem před bouří. V lednu epidemie udeřila s o to větší silou. „Jednotka intenzivní péče je přeplněná, je to obrovská katastrofa,“ prohlásil v druhé polovině ledna Dan Štěpánský s tím, že jsou chvíle, kdy mají obsazeno všech osm plicních ventilátorů. Do toho s covidem stále marodili také lékaři a další zdravotníci, takže situace byla velmi napjatá. V té době se počet evidovaných aktuálně nemocných na okrese některé dny vyšplhal nad tisíc.

V tuto chvíli epidemie po roce vykazuje dosud nejhorší čísla. Denně se na okrese do statistiky, nejspíš i díky masivnímu testování ve firmách, nedostávají už jen jednotky ani desítky případů, ale pravidelně více než stovka. Počet pozitivních v první polovině března se proto pohybuje nad jedním tisícem. Teprve v dalších týdnech se uvidí, jak výrazný vliv bude mít toto povinné testování na pokles nových případů díky jejich včasnému zachycení.

Při pohledu na statistiky už se koronavirem nakazilo více než 12 tisíc obyvatel okresu Blansko, tedy jedenáct procent. Tři stovky z nich zemřely.

Zhruba sto úmrtí kvůli covidu za minulý rok eviduje boskovická nemocnice, která si v těchto dnech znovu prochází kritickým obdobím. „Ke dnešku je u nás vůbec nejhorší za celou dobu. Máme 48 pacientů na covidovém oddělení, pět na jednotce intenzivní péče. Ta je tak i s dalšími deseti pacienty zcela plná,“ popsal situaci v nemocnici ve středu 17. března její šéf Dan Štěpánský. Kvůli zvyšování počtu hospitalizovaných museli toto pondělí otevřít už třetí covidové oddělení. Dosud totiž měli vyčleněno 40 lůžek, ale tento počet požadovaný i ze strany Jihomoravského kraje přestal stačit.

Jednatel nemocnice má obavy, co se stane za pár dní, až budou muset část pacientů přesunout ze standardních lůžek na intenzivní a nebudou mít kam. „Jde zhruba o patnáct až dvacet procent pacientů, kteří intenzivní péči posléze potřebují,“ doplnil. Podle něj by nebyl až takový problém vybavit další lůžka potřebnými přístroji, nemají ale tolik vyškolených zdravotníků, kteří by na jipkách mohli pracovat. Z Boskovic tak tito pacienti v těžkém stavu nejspíš budou muset zamířit do jiných zdravotnických zařízení.

Zároveň se ale toto těžké období pro nemocnici potkává s probíhajícím očkováním, které začalo 11. ledna a právě pracovníci nemocnice se stali prvními očkovanými. „K pátku 26. února jsme měli naočkovaných 70 procent zaměstnanců dvěma dávkami. To je mimořádný úspěch,“ řekl šéf nemocnice před časem [v rozhovoru pro Ohlasy](https://ohlasy.info/clanky/2021/03/nemocnice-covid.html). Podobně je na tom boskovický domov pro seniory a pečovatelský dům. Také tady klienti a sociální pracovníci dostali vakcínu. Život se tady proto pomalými krůčky [vrací k normálnímu režimu](https://ohlasy.info/clanky/2021/03/msss-koronavirus.html). Nedávno například třeba oslavili Mezinárodní den žen.

Na začátku února se boskovická nemocnice stala očkovacím místem také pro veřejnost a začala podávat vakcínu i seniorům starším 80 let. Později se [přidali pedagogové a senioři od 70 let](https://www.facebook.com/media/set/?vanity=ohlasy&set=a.3681886378532117). Podle dat ze středy 17. března takto v nemocnici dostalo očkování už 2566 lidí, z toho 1213 i druhou dávku. Denně naočkují kolem 150 zájemců.

Vedle toho se k očkování připojují také praktici. Na okrese Blansko jde o 49 lékařů z 64 podle databáze České lékařské komory. Přímo na Boskovicku jde o 23 doktorů. Vše se ale vyvíjí a počet lékařů postupně roste. [Pravidelně aktualizovanou mapu lékařů](https://app.corpismaps.com/maps/b0563bf9-6857-4172-8ba4-a43c37ce4d65?fbclid=IwAR3KxHa3msloYm7hV6h3twdXV9LqhbsndbjE4Wv8cu-iik4yyw7Vgjt2KDU) dalo dohromady jihomoravské hejtmanství.
