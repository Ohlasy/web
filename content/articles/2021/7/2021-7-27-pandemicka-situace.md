---
title: Pandemie polevila také na Boskovicku, odborníci varují před podzimem
perex: Pandemie nemoci covid-19 v letních měsících polevila také na Boskovicku. Statistiky hlásí pouze jednotky případů. Klesá ale zájem o očkování, nemocnice nyní očkuje zejména druhé dávky.
cover-photo: https://i.imgur.com/Yymomz0.jpg
author: Tomáš Trumpeš
category: zpravodajství
tags: koronavirus
---

*Pandemie nemoci covid-19 v letních měsících polevila také v Boskovicích a na okrese Blansko. Statistiky hlásí pouze jednotky případů. Klesá ale zájem o očkování, nemocnice nyní očkuje zejména druhé dávky.*

{% photo src="https://i.imgur.com/Yymomz0.jpg" author="Tomáš Znamenáček" /%}

Počet aktuálně pozitivně testovaných na okrese Blansko činil k poslednímu březnu přes 1600 lidí. Na konci dubna to bylo okolo 800 lidí a na konci května přibližně 150 lidí. A strmý pokles pokračoval, takže ke konci června se ve statistice Krajské hygienické stanice objevila u okresu Blansko číslovka 5. „Aktuální situaci hodnotíme jako zcela klidnou, přenos je pouze sporadický, závažné případy se nevyskytují. Příznivý vývoj vidíme ve všech relevantních ukazatelích, zejména v poklesu podílu hospitalizovaných ze všech pozitivně testovaných osob a nízký počet osob ve věku nad 65 let s pozitivním testem,“ hodnotila těsně před prázdninami situaci ředitelka protiepidemického odboru jihomoravských hygieniků Renata Ciupek.

Na konci července to zatím vypadá, že situace zůstává stabilizovaná a nezhoršily ji ani velké letní akce, kde se potkává větší množství lidí. Údaje ministerstva zdravotnictví ukazují, že na okrese je momentálně evidováno 8 pozitivně testovaných pacientů, přičemž za posledních 14 dnů jich přibylo 9, za poslední týden 5. Hospitalizován je jeden člověk.

Celkem na okrese Blansko zemřelo v souvislosti s diagnózou covid-19 od počátku pandemie přes 400 lidí, za poslední měsíc už není zaznamenáno ani jedno úmrtí.

Přímo v Boskovicích jsou nyní evidováni tři lidé s pozitivním testem, z toho za poslední týden přibyli dva. Oproti jarním měsícům se jedná o marginální čísla, v celorepublikovém srovnání to přesto nepatří k nejlepšímu výsledku. „V celostátním žebříčku obcí s největší mírou nových případů za 14 dní nám aktuálně patří 494. místo z 6280 obcí v České republice. Oproti včerejšku (491.) jsme se posunutím o 3 příčky zlepšili. Patříme mezi 8 procent obcí v České republice s nejvyšší mírou nakažených obyvatel za posledních 14 dní,“ uvedlo v pondělí 26. července město Boskovice v aplikaci Mobilní rozhlas.

### Očkování

O průběhu očkování nyní obce informují rovněž právě v aplikacích Mobilní rozhlas. Ta [boskovická ukazuje](https://boskovice.mobilnirozhlas.cz/covid-report), že alespoň první dávku vakcíny již dostalo 49 procent obyvatel, ukončené očkování má 42 procent obyvatel. Boskovice se tak drží těsně pod celorepublikovým stavem, který činí před koncem července 43 procent obyvatel s ukončeným očkováním.

Očkovací centrum v boskovické nemocnici nakonec i přes krátké úvahy o jeho zrušení pokračuje dál. Zatím zde aplikovali přes 27 tisíc dávek vakcíny. Stále očkují vakcínou Comirnaty od firem Pfizer/BioNTech. V posledních týdnech se majoritně jednalo o druhovakcinace. Podle současného algoritmu se druhá dávka podává po 21 dnech od dávky první.

„Na srpen je vypsáno dostatek volných slotů pro všechny očkované skupiny, včetně dětí ve věku 12–15 let. Přítomnost pediatra pro očkované děti je zajištěna. Očkujeme i kojící maminky a gravidní ženy od 2. trimestru. Registraci k očkování je nutné provést přes [oficiální portál])https://registrace.mzcr.cz/),“ informuje boskovická nemocnice. A doplňuje závěry studie ministerstva zdravotnictví, podle kterých se po dvou týdnech od kompletního očkování nakazilo pouze 0.06 procenta osob. „Z toho je patrné, že vakcína proti nákaze covid-19 chrání. Pokud dojde přesto k nákaze, poskytuje vakcína ochranu proti těžkému průběhu onemocnění či hospitalizaci,“ dodávají boskovičtí zdravotníci.

### Další vývoj

„Naším jednoznačně nejdůležitějším cílem je poskytnout zaměstnancům prostor k vybrání řádné dovolené, náhradního volna a nějaký ten relax minimálně po ty letní měsíce. Ať už se na podzim bude dít cokoliv,“ uvedl v polovině června [v rozhovoru pro Ohlasy](https://ohlasy.info/clanky/2021/06/rozhovor-stepansky.html) končící jednatel boskovické nemocnice Dan Štěpánský.

Obavy z podzimního zhoršení situace rezonují v odborné veřejnosti zejména v souvislosti s šířením nových mutací a také vzhledem k horšící se situaci v jiných zemích, kupříkladu ve Velké Británii, která má podobnou proočkovanost. Například [podle biochemika Jana Trnky](https://a2larm.cz/2021/07/stadni-imunita-je-nejspis-nedosazitelna-lide-neziji-ve-stadech-rika-biochemik-trnka/), který je členem Centra pro modelování biologických a společenských procesů BISOP, jež se zabývá vytvářením modelů šíření viru v populaci, s jejichž pomocí lze zjišťovat efektivitu protipandemických restrikcí, by další pandemická vlna už neměla být tak silná, jako byly ty předchozí. Pomůže především relativně slušná proočkovanost nejvyšších věkových kategorií. Pokud by se ale všechna opatření zrušila, pandemie se rozjede podobně jako ve Velké Británii. „Absolutní čísla by nebyla tak hrozná jako v minulosti, ale za pár měsíců můžeme znovu napočítat tisíce mrtvých,“ domnívá se Jan Trnka. V letních měsících situaci hodně pomáhá především to, že se lidé setkávají především venku, nikoliv v uzavřených prostorách.

Také [další odborníci upozorňují](https://www.seznamzpravy.cz/clanek/promoreni-neni-cesta-muze-naopak-lidem-ublizit-varuji-odbornici-169951), že ani po proočkování větší části obyvatelstva není dobré dát šíření viru volný průběh. Stále existuje příliš mnoho lidí, které nemoc může zabít, případně jim způsobit velmi nepříjemné dlouhodobé zdravotní následky.
