---
title: Kulturní výběr na srpen
cover-photo: https://i.imgur.com/uMCN2Xn.png
perex: Tak nám za chvíli končí prázdniny, ještě před tím se zastavte na jedné z akcí, které nám kulturní nabídka v srpnu nabízí. Je to pestré a našláplé. Festiválek bez bojů a válek má letos fakt dobrý program.
author: David Liber
category: zpravodajství
---

*Tak nám za chvíli končí prázdniny a bude nový školní rok. Každopádně se ještě před tím zastavte na jedné z akcí, které nám kulturní nabídka v srpnu nabízí. Je to pestré a našláplé. Festiválek bez bojů a válek má letos fakt dobrý program a nepíšu to proto, že tam hraje naše kapela, ale protože Floex je prostě výborný a znamenal pro mě most do světa elektronické samplované hudby. Zastavte se také na výstavy nebo do letního kina na přednášku.*

{% photo src="https://i.imgur.com/uMCN2Xn.png" caption="Benedikt Tolar: TadySUVole, instalace na Plačkově ulici" author="Tomáš Znamenáček" %}

### Festivalové výstavy

*Muzeum regionu Boskovicka*

Minulý výběr jsem nestihl o [výstavách v rámci festivalu](https://ohlasy.info/clanky/2021/07/festivalove-vystavy.html) vůbec napsat, proto mi dělá neskutečnou radost, že to můžu udělat aspoň teď. První z výstav v židovském domě je pouze do 1. srpna, takže vám doporučuji se právě teď, při čtení tohoto řádku, zvednout a utíkat tam. Výstava je věnována mezinárodním izraelsko-českým vztahům za posledních 30 let. Na další dvě výstavy nemusíte spěchat zas tolik, protože ty jsou ke zhlédnutí do 22. srpna. První z nich je výstava fotografií Kurta Gebauera a druhá je výstava obrazů Jakuba Königa – muzikanta, textaře a výtvarníka. A až do konce října trvá výstava kreseb Jaroslava Róny v synagoze. A v po celý srpen ještě budou umístěna [výtvarná díla v boskovickém veřejném prostoru](https://thumbs-cdn.ohlasy.info/QUUOW55HzJqb9khs6m6-nFtGQCDhzbU5eLfAGO3H4Bo/fit/2000/9999/sm/0/aHR0cHM6Ly9pLm9obGFzeS5pbmZvL2kvMjhmYzBlOTMuanBn).

### Prvok, Šampon, Tečka a Karel

*Letní kino, 1.srpna 21.00*

Patrik Hartl přichází se svojí filmovou prvotinou, která možná nebude vyhrávat Lvy, zato je to prostě sranda. Tedy minimálně kniha, kterou jsem si začal číst spíše ze zájmu o to, jaký brak se to přede mnou ocitl. Nakonec jsem to dal na jeden dech a nahlas jsem se u toho smál. Ideální program na srpnový večer.

### Festiválek bez bojů a válek

*Za muzeem, 6. a 7. srpna*

Tradiční Festiválek bez bojů a válek v netradiční dvoudenní formě nebude ani letos chybět. Tentokrát se vrací na své staré místo za muzeum, kde vystoupí skvělé kapely jako například Ty syčáci, Floex, Tygroo nebo třeba tradiční impro team Lísky Boskovice. Nesmím zapomenout na headlinera celého programu minus123min. Držitelé ceny Anděl a legendy české klubové alternativní scény. Celý program doplní také DJ Amma a vystoupí moje maličkost s kapelou Veřejně nepřístupná vodní plocha, která jede dvojáky toto léto s Mínusama, ale Zdeněk Bína o tom ještě neví.

### Ladislav Zibura: Pěšky mezi buddhisty a komunisty

*Letní kino, 13. srpna 21.00*

Je pravda, že Ladislav Zibura už v Boskovicích párkrát byl. Vlastně tady byl hodně mockrát a diváka by tedy mohlo napadnout, proč by měl jít na Ziburovu cestopisnou přednášku znovu. Fotky z poslední cesty už viděl, vtipy slyšel... Dovolím si vám nabídnout aspoň jeden malý důvod, teda vlastně pořádně velký důvod. Přednáška proběhne tentokrát v amfiteátru letního kina. Co to obnáší, ptáte se? Ladislavovo akné bude vidět lépe, trapnohumor bude ve velkém prostoru ještě trapnější a bude hlavně velká krása, když si budete moci prohlížet scenérie Nepálu a Číny na velkém obrazu v letním kině u nás v Boskovicích.

### Raveyard festival

*Prostor, 14. srpen 13.30*

V prostoru panského dvora proběhne opět akce, kterou bych se nebál nazvat jako akci elektronické hudby roku v Boskovicích. Celý festival pořádají opravdoví profíci z oboru, a to bylo znát i na minulém ročníku. Předpokládám, že letošní ročník bude ještě vyladěnější a našlapanější. V rámci festivalu bude samozřejmě nabídnut i bohatý doprovodný program a mnoho jídla. Tak snad ten panšťák chlapci nezboříte a akce bude moci proběhnout, jak jste plánovali.

### Hadrárna

*Prostor, 21. srpen 15.00*

Blešák, jak má být, opět v Prostoru. Doneste nejen své staré oblečení, které už nepotřebujete, a prodejte ho na Hadrárně, nebo obohaťte svoje šatníky a obyváky něčím staronovým.

### VatraFest

*Prostor, 28. srpen 14.00*

Oslava turistického oddílu Vatra pro vatráky i nevatráky je tu! Že nevíte, [co Vatra je](https://ohlasy.info/clanky/2015/11/vatra-45.html)? Tak to máte perfektní příležitost se o Vatře něco dozvědět. Čekají nás besedy, výstavy a koncerty několika kapel, například bluegrassový nářez Jumper Cables Bozako ještě nezažilo. Vystoupí také kapela Veka nebo dětská skupina Ňufáci. No bude to prostě intenzivní a krásné a tak výborné, jak jen Vatra dokáže být.
