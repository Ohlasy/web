---
title: PaRo vyhrály prolejzky ve vnitrobloku
cover-photo: https://i.ohlasy.info/i/453b9d30.jpeg
author: Tomáš Trumpeš
category: zpravodajství
---

*O výsledcích letošního ročníku boskovického participativního rozpočtu (PaRo) rozhodly především písemné hlasy. Vítězem se staly [prolejzky ve vnitrobloku](https://boskovice.pincity.cz/participativni-projekt/122-prolejzky-ve-vnitrobloku) na Wolkerově náměstí, které navrhla Barbora Brzobohatá.*

{% photo src="https://i.ohlasy.info/i/453b9d30.jpeg" author="Tomáš Trumpeš" /%}

Projekt s rozpočtem vyčísleným na 220 tisíc korun navrhuje umístění menší prolézačky na trávník ve vnitrobloku za Wolkerovým náměstím. „Mobiliář by měl být z estetického i funkčního hlediska dřevěný, bez využití plastových a překližkových prvků, a měl by zábavnou formou rozvíjet fyzickou zdatnost, vůli a sebevědomí a podněcovat děti ke společné hře,“ uvedla autorka Barbora Brzobohatá v návrhu.

Prolejzky ve vnitrobloku získaly celkem 271 hlasů. Z toho 16 na webu a 255 v písemném hlasování. A právě to je zajímavost letošního ročníku. O písemné hlasování byl skutečně velký zájem, pořadí projektů na webu proto nebylo vůbec vypovídající a radnice pravidelně každé pondělí zveřejňovala, jak si projekty vedou v celkovém součtu. Týden před ukončením to ještě vypadalo, že v písemných hlasech získává velký náskok rekonstrukce hřiště u takzvané školičky u lázní. Jenže pak v závěru dorazil velký počet hlasů právě pro prolejzky ve vnitrobloku.

Obnova hřiště u školičky nakonec skončila na druhém místě s 230 hlasy, třetí je hřiště pro nácvik skoků na kole se 117 hlasy a čtvrtá iniciativa pro zlepšení dětských hřišť se 48 hlasy. Celkově se tedy dá konstatovat, že téma hřišť letos zcela dominovalo a participativní rozpočet ovládlo.

Sama autorka návrhu se na shánění hlasů pro prolejzy nijak významně nepodílela. Zpočátku pouze oslovila kamarádky, ať hlasují, protože hlasy přibývaly pomalu. „Kamarádka řekla kamarádce a ta prostudovala pravidla a zjistila, že jsou ještě papírové hlasovací lístky, obešla známé a lidi, co bydlí Na Vyhlídce, a sehnala asi 250 podpisů! Je to krásné,“ popsala Barbora Brzobohatá. 

Ta letos maximálně využila možnosti, které PaRo dává, a přihlásila tři projekty. „Zajímá mě veřejný prostor a hřiště – obojí je v Boskovicích dost smutné, zejména pokud vidíš ten potenciál. Nejvíc jsem si přála [klouzačku](https://boskovice.pincity.cz/participativni-projekt/113-za-letnakem-se-klouzeme-cely-rok), [nejpotřebnější je lípa](https://boskovice.pincity.cz/participativni-projekt/115-doktor-pro-babicku-lipu) a hřiště jsem tak zkusila. Problém s hřišti určitě sdílí více lidí – projektů na hřiště bylo dost a ty vítězné byly hřiště,“ dodala s tím, že kdyby sama neměla dítě hřišťového věku, hlasovala by pro fontány. Na realizaci projektu je ochotná se s městem podílet. Radnice potvrdila, že ji do procesu přípravy plánuje přizvat.

Vítěznému projektu původně hrozilo vyřazení, protože byl navržen sice na městském pozemku, ale na místě, které je zablokováno udržitelností projektu kvůli dotaci na zeleň a nesmí zde docházet k podobným změnám. Město se ale s navrhovatelkou sešlo na místě a vymysleli, že se umístění prolejzek posune na stávající hřiště. „Myslím, že se podařilo projekt dobře optimalizovat a věřím, že za ty peníze pořídíme tři opravdu pěkné kousky kvalitních prolézaček,“ popsala místostarostka Michaela Žejšková (TOP 09).

Vzhledem k tomu, že vítězný projekt má stát 220 tisíc a na participativní rozpočet město vyhradilo 400 tisíc korun, je možné, že alespoň částečné realizace se dočká i někdo z poražených. Místostarostka označila za „milé a pozitivní“, že zájem občanů směřuje právě k hřištím. Starosta Jaroslav Dohnálek (ODS) naznačil, že nyní při sestavování rozpočtu na příští rok na to vedení města myslí a i na základě průběhu participativního rozpočtu bude chtít přidat peníze právě na dětská hřiště.

Celkově je vedení města s dalším ročníkem participativního rozpočtu spokojeno. Zájem o přihlašování projektů vypadal zpočátku vlažně, ale nakonec se jich sešlo 23, z čehož 7 ale muselo být vyřazeno. Mezi 16 soutěžícími projekty vybíralo celkem 832 hlasujících občanů. Z toho 631 hlasovalo písemně a 201 na webu PinCity. Podle tiskového mluvčího radnice je pro hodně lidí při elektronickém hlasování překážkou i byť jednoduchá registrace. „Buď to neumí, nebo nechtějí,“ vyjádřil se. Vyplnit anketní lístek je naopak zejména pro starší generaci přirozenější. A dobře se tak aktivizují další podporovatelé.

Podle starosty Jaroslava Dohnálka má PaRo svůj význam a je to nástroj, jak lidi přivádět k tomu, aby se na něčem podíleli. S participativním rozpočtem se počítá i pro příští rok, zatím není rozhodnuto, jakou částku na něj bude vedení města do městského rozpočtu navrhovat.

Výsledky hlasování ještě musí potvrdit městská rada, ale vzhledem k veřejnému hlasování se nepředpokládá, že by došlo k nějaké změně. „Po následující radě bychom měli aktivně zahájit realizaci nového projektu,“ uvedla místostarostka Michaela Žejšková.

Pokračují také práce na dokončení loňského vítězného projektu – louky v proluce U Koupadel. Nyní zde dochází k převodu pozemků do vlastnictví města, což by mělo být dokončeno koncem října. Hned v prvním listopadovém týdnu by zde měly začít stavební práce, na jaře bude následovat úprava zeleně a dokončení projektu.