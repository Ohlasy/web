---
title: Nepodpořit Post Bellum je od zastupitelů trochu nepochopitelné. A hlavně smutné
cover-photo: https://i.ohlasy.info/i/ft2xzbu.jpg
perex: Boskovičtí zastupitelé nepodpořili projekt, který chce zaznamenat vzpomínky místních pamětníků totalit 20. století.
author: Tomáš Trumpeš
category: názory a komentáře
---

*Boskovičtí zastupitelé se [na svém posledním zasedání](https://ohlasy.info/clanky/2021/09/zastupitelstvo.html) rozhodli připojit se k názoru a doporučení městské rady a nepodpořit projekt společnosti Post Bellum, jehož náplní bylo zaznamenat vzpomínky několika místních pamětníků, do jejichž životů zasáhly totalitní režimy 20. století. Od vládnoucí koalice i od zastupitelstva jako celku je to vzhledem k rozložení politických sil tak trochu nepochopitelné. A hlavně je to smutné.*

{% photo src="https://i.ohlasy.info/i/ft2xzbu.jpg" caption="Deportace židovských obyvatel Boskovic v roce 1942" author="Sbírky Muzea regionu Boskovicka" %}

Ještě ke všemu je to i trochu záhadné a zvláštní, protože na přímou otázku opoziční zastupitelky Kristýny Znamenáčkové (Piráti), proč rada doporučuje projekt nepodpořit, odpověděl místostarosta Petr Malach (ČSSD): „Přiznám se, že na tuto otázku neznám odpověď." 

Zapsaný ústav Post Bellum žádal město o přispění 65 tisíc korun, celkové náklady na projekt jsou dvojnásobné. Cílem je natočení šesti pamětníků z Boskovic a následná prezentace jejich příběhů v Boskovicích prostřednictvím výstavy o šesti panelech. Badatelé se plánují soustředit na vzpomínky lidí spojených s židovskou čtvrtí -- na ženy, jejichž předkové žili na Plačkově či Bílkově ulici, na další vzpomínky [dcery posledního boskovického rabína](https://ohlasy.info/clanky/2015/09/navsteva-evy-morris.html) Isidora Reicha Evy Morris a na dalšího pamětníka, který má zaznamenány vlastní vzpomínky o ulicích a obyvatelích židovské čtvrti.

Společnost Post Bellum se věnuje nahrávání pamětníků už dvacet let. Vytvořila tak profesionálně zpracovanou a obsažnou databázi důležitých pramenů k naší novodobé historii. Práce známá především díky této sbírce nazvané [Paměť národa](https://www.pametnaroda.cz/) je skutečně mimořádná, systematická a odborná. Boskovice mohou být jen rády, že se i u nás našel spolupracovník Paměti národa, který se místním pamětníkům věnuje. A my v Ohlasech jsme moc rádi, že pro nás tento badatel -- [Ladislav Oujeský](https://ohlasy.info/clanky/2020/11/oujesky-nazivo.html) -- právě nyní začal psát [speciální seriál založený na vzpomínkách regionálních pamětníků](https://ohlasy.info/clanky/2021/09/pribeh-marie-henzlove.html).

Okrajově zaznělo, že by město mohlo zvládnout pořídit si nahrávky samo. Pokud by toto mělo být důvodem odmítnutí dotace, jedná se o hluboký omyl. Post Bellum jednak disponuje speciální nahrávací technikou, ale především je důležité to, že boskovičtí pamětníci budou součástí pečlivě zpracovávané a pro další badatele systematicky budované sbírky -- a v neposlední řadě vést kvalitně takový rozhovor a získat maximum relevantních informací si vyžaduje práci zkušeného, vyškoleného tazatele, který se navíc dobře orientuje v historických i specificky lokálních souvislostech našich moderních dějin. A takoví nerostou na stromech, ani na městských úřadech.

Nepochopitelé je odmítnutí podpory pro Post Bellum i politicky. Nové vedení boskovické radnice vytvořilo své jádro v koalici SPOLU, tedy ODS, TOP 09 a KDU-ČSL. Tyto strany se dlouhodobě vymezují proti komunistům a totalitnímu myšlení, takže podporu tak respektované, významné a nejen symbolicky a rétoricky fungující organizace, jako je Post Bellum, bych pokládal spíše za samozřejmost. Málokdo má za sebou tolik precizní a navíc i v nejrůznějších mediálních výstupech mimořádně dobře prezentované práce. A řekněme si to upřímně, i kdyby město nepodpořilo projekt v plné výši, tak pár desítek tisíc není nic, co by rozpočet Boskovic rozkolísalo.

Je velká škoda, že opozice na zastupitelstvu nepřišla s protinávrhem, který by nechal hlasovat o aktivní podpoře konkrétní částky pro Post Bellum. Mohlo být jasněji vidět, jak se zastupitelé zachovají. A třeba by to po náležité diskusi pochopili jako šanci svůj postoj přehodnotit.

I tak je hlasování smutným svědectvím nejen o falešném antikomunismu mnohých, ale celkově o nedostatku respektu k odborné a záslužné práci v oblasti moderní historie, té české i té lokální. 

K tomuto nešťastnému postoji se nepřipojili pouze všichni tři pirátští zastupitelé, Lukáš Holík z hnutí ANO a bývalá lidovecká místostarostka Dagmar Hamalová, která oznámila podjatost, protože na přípravě projektu spolupracovala. A vedení města požádala, aby se pokusilo najít cestu k podpoře projektu v příštím roce. Nezbývá než doufat, že bude vyslyšena.
