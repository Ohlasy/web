---
title: Boskovičtí strážníci posílí hlídky v terénu, za půl roku budou mít i novou služebnu
cover-photo: https://i.ohlasy.info/i/fcdd7752.jpeg
perex: Řadu let stála městská policie mimo větší pozornost vedení Boskovic, poslední roky ale naopak dostává přidáno a chystá se stavba nové služebny.
author: Marek Osouch
category: zpravodajství
---

*Řadu let stála městská policie mimo větší pozornost vedení Boskovic, poslední roky ale naopak představuje oblast, kam se každý rok dává čím dál více peněz z rozpočtu, přidává se na mzdy a také se zvyšují počty úvazků. Teď v říjnu se navíc rozběhla stavba nové služebny.*

{% photo src="https://i.ohlasy.info/i/fcdd7752.jpeg" caption="Budoucí služebna městské policie" author="Tomáš Trumpeš" /%}

Nové zázemí městské policie vyroste v areálu boskovického úřadu, tedy v místech, kde dnes sídlí. Nebudou to ale stejné prostory, protože ty už bezpečnostním složkám dlouhodobě nestačí. Přestěhují se do domu na výjezdu z Masarykova náměstí mezi bývalým sportbarem Hokejka a galerií Otakara Kubína. Vchod bude přímo z ulice, takže služebna už nebude schovaná na dvoře městského úřadu.

V budově se dnes už pracuje na prvních úpravách. Ty potrvají do poloviny příštího roku a město vyjdou na zhruba dva miliony korun. „Bude upraveno přízemí a navazující schodiště do druhého nadzemního podlaží. V prvním nadzemním podlaží budou vybudovány dvě služebny a pracoviště pro kontrolu kamerového systému ve městě, toalety pro zaměstnance, toalety pro zadržené a úklidová komora. V druhém patře budou osazeny nové dveře s požární odolností propojující pracoviště městské policie s prostory městského úřadu a nové dveře na schodišti,“ stojí ve smlouvě se stavební firmou VTES, která dostala zakázku na starosti.

První etapa má podle ředitele městské policie Davida Krátkého zajistit zejména komfort pro občany, kteří na služebnu přijdou se svými podněty. Jakmile bude tato část hotová, strážníci se sem přestěhují a zároveň sem mohou začít chodit občané. „Pracoviště dispečinku kamerového systému bude už taky mnohem lepší, dohled budeme mít na mnohem více monitorech než dnes,“ doplnil ředitel.

Rekonstrukce pak bude postupně pokračovat i v dalších letech, přinejmenším dva roky, to už ale nijak neomezí chod služebny v přízemí. Příští rok přijde na řadu zázemí pro strážníky, například stavba nového sociální zařízení nebo šaten. „V připravovaném rozpočtu na příští rok je druhá etapa oprav zahrnuta,“ sdělil starosta Boskovic Jaroslav Dohnálek (ODS) s tím, že celkem je oprava rozdělena na tři části. Třetí a finální část pak představují kanceláře. Dohromady je celá investice v současnosti odhadována na šest milionů korun.

### Navýšení hlídek

Nová služebna je posledním z mnoha kroků za poslední tři roky, během nichž se do městské policie dává čím dál více peněz. Děje se to pravidelně, poslední roky ale výrazněji. Například v roce 2019, kdy nastoupilo nové vedení, se zvedl rozpočet na provoz z 620 tisíc na rovný milion korun. Že byla policie podfinancovaná a stav nadále neudržitelný je zřejmé i z toho, že v roce 2009 byl její rozpočet na provoz zhruba 548 tisíc a od té doby se zvyšoval jen po malých částkách a v souhrnu nečinil desetiletý nárůst ani 100 tisíc. Poslední dva roky po razantním přidání už ale nedochází k žádné pravidelné valorizaci provozního příspěvku.

Stejně tak se postupně zvyšovala i částka směřující na mzdy strážníků – zčásti ale kvůli tomu, že narůstal jejich počet. Strážníci mají nově k ruce administrativní pracovnici, která má na starosti velkou část úřední agendy, aby ji nemuseli řešit strážníci a mohli být více v terénu. Často opakované heslo mnoha politiků, že příslušníci městské policie by měli být hlavně vidět v ulicích, nikoli vypisovat papíry na stanici, se tak městská policie snaží naplňovat.

Od příštího roku by měli strážníky posílit další dva noví členové. Celkem tak bude na bezpečnost v Boskovicích vedle republikových policistů dohlížet osmnáct strážníků. Jak ale upozorňuje starosta Dohnálek, státní policie řeší případy hlavně mimo Boskovice, protože má na starosti celý region.

„Díky tomuto navýšení bude možné mít přes den v terénu vždy dvě dvoučlenné hlídky a jednoho strážníka, který bude sledovat kamery. Dnes bývá v terénu jen jedna hlídka a jeden člověk na kamerách,“ popsal Krátký stávající situaci, která je ovlivněná i podstavem, který se však podle něj ještě do konce roku podaří vyřešit.

Strážníci se tak s tímto početním navýšením budou moci více zaměřit na problémová místa ve městě, zejména okolí autobusového a vlakového nádraží, což je problém nejen Boskovic, ale i jiných měst jako Brna či Prahy. Boskovičtí radní se touto lokalitou zabývali na několika posledních schůzích a podle starosty je místo také opakovaně předmětem jednání s vedením městské policie.

Nejde jen o parčík, který není zrovna místem, kde by se chtěl někdo posadit při čekání na vlak nebo autobus kvůli bezdomovcům či podnapilým osobám. Radnice řeší i místo za supermarketem Albert, kde se schází parta mladých lidí a bývá tady často nepořádek. Městská policie se proto na tuto část nádraží při kontrolách čím dál častěji zaměřuje. Nedávno kupříkladu hlídka, která přijela na místo, donutila partu výrostků, aby odpadky naházeli do připravené popelnice.

„Jednáme také s majitelem autobusového nádraží, vlastníkem budovy Albertu i Českými drahami ohledně možného umístění kamer. Ani v jednom případě totiž nejde o městské nemovitosti,“ podotkl Jaroslav Dohnálek s tím, že záběry z nich by viděli strážníci na stanici. Že se tento vzdálený dohled osvědčuje, je podle starosty zřejmé i z toho, že ubylo vandalismu v letním kině poté, co tam kameru nainstalovali.

Právě rozšiřování či modernizace kamerového systému bude teď hlavní investicí města do vyšší bezpečnosti. Další změny u městské policie, případně nákupy nových aut, aktuálně nejsou v plánu. „Rozšířením počtu strážníků chceme více akcentovat pořádkovou službu ve městě. Týká se to samozřejmě i dopravních přestupků, ale v prvé řadě musí městská policie svou kontrolní činností v terénu zajistit bezpečnost pro občany města, to musí být její hlavní úkol,“ dodal starosta s tím, že po znovuotevření klubu Jízdárna dochází opět k problémům i v této lokalitě.