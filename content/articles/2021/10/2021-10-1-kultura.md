---
title: Kulturní výběr na říjen
cover-photo: https://i.imgur.com/hYEYTem.jpg
perex: A máme tu další měsíc a s ním i kulturní výběr. Začíná podzimní kulturní sezona, a to je dobře. A že teda začíná s veškerou pompou, to se nedá popřít.
author: David Liber
category: zpravodajství
---

*A máme tu další měsíc a s ním i kulturní výběr. Začíná podzimní kulturní sezona, a to je dobře. A že teda začíná s veškerou pompou, to se nedá popřít. Čekají nás divadla, ještě jeden festival, několik zajímavých filmových projekcí, výborný jazz, alternativa i vážná hudba, besedy, vernisáže nebo třeba vyprávění. Tenhle měsíc bude prostě všechno, včetně Toníčka Bukovského. Tak se na vás všude těším.*

{% photo src="https://i.imgur.com/hYEYTem.jpg" caption="Divadlo Líšeň: Putin lyžuje" author="Divadlo Líšeň" %}

### Divadlo Líšeň: Putin lyžuje

*1. října, 19.00, Prostor*

Politická fraška o obětech Putinovy vlády na motivy knihy Anny Politkovské. Inscenace by měla stejně jako kniha spojovat příběhy, politické osudy a prosté lidské osudy. Představení získalo několik ocenění, například za režii a loutkovou animaci. Na závěr bude probíhat beseda s novinářkou Janou Ustohalovou z Deníku N. Celé představení bude probíhat ve vojenském stanu, který bude postavený právě před Prostorem v panském dvoře, takže o nevšední zážitek postaráno.

### Improvizační zápas: Lísky Boskovice vs. Bizoni Hradec Králové

*1. října, 20.00, zámecký skleník*

Je tu opět improvizační klání boskovických Lísek. Tentokrát s Bizony z Hradce Králové. Interaktivní zábava pro malé i velké nás čeká tentokrát ve skleníku a bude to jako vždy impro, jak má být.

### Festival improvizované hudby Melomania

*2. října, 14.00, Prostor*

Minulý rok proběhl pod taktovkou chlapců Honzy Hocka a Oldřicha Brzobohatého putovní festival Hear Me!. Tentokrát navazují novým festivalem, který pochází přímo tady z Boskovic. Čekají nás spektakulární improvizační zážitky skvělých hráčů na své nástroje v rámci volné improvizace, toho nejalternativnějšího jazzu a world music. Vystoupí duo Žaneta Vítová & Radim Hanousek, trio Frisk, Miloš Železňák a trio Treetop.

### Film a spiritualita: Dětství a dospívání

*3. října, 19.00, Prostor*

Tradiční filmový večer boskovických evangelíků s projekcí a následnou debatou. Tentokrát na téma dětství a dospívání.

### KUH trio

*5. října, 19.00, zámecký skleník*

Stačí napsat jenom dvě slova: František Uhlíř! Více není třeba, protože tento kontrabasista je ve svém nástroji jeden z nejlepších v oboru. V Boskovicích už hrál a je téměř jistota, že s sebou doveze opět skvělé hráče. Samozřejmě ho doprovází jako vždy bubeník Jaromír Helešic. Tentokrát tahle osvědčená dvojice vystoupí s kytaristou Edim Köhldorfem z Vídně.

### Jam session, aneb dozvuky festivalového chlastánku Bukovský  

*9. října, 19.00, Prostor*

Pokud jste byli na festivalu pro židovskou čtvrť, tak jste nemohli přehlednout malý chlastánek u skleníku za rybníčkem. Tam se každý rok čtyři dny a tři noci pije víno a hraje jazz, swing, folklor a prostě všechno, na co vzpomenete. Tahle situace se letos netradičně zopakuje ještě jednou v prostorách Prostoru. Tak si nachystejte pohárky, protože víno poteče proudem a hudba bude hrát až do umření.

### Židovská hudba známá i neznámá

*10. října, 19.00, synagoga*

Koncert souboru International Ensemble v podání interpretů Daniely Grygarové na housle, Reginy Bednaříkové na klavír a Adama Grygara (zpěv). Hrají klasické židovské písně jako třeba Hava Nagila, skladby od Ericha Adlera – právě poslouchám jeho výbornou Fantasii pro flétnu a smyčcový orchestr a je to úžasné – nebo třeba skladby Johna Williamse, které složil pro film Schindlerův seznam. Koncert podpořili Numismatika Ostrava a Nadační fond obětem holocaustu. V programu zazní výběr skladeb z alb, které soubor vydal v posledních čtyřech letech. A že doporučuji si nějaké jejich album koupit, protože to stojí za to.

### Tara Fuki

*12. října, 20.00, Prostor*

K dámám a jejich kapele Tara Fuki není zapotřebí tolik říkat. Tento koncert velice doporučuji, protože energie z jejich hudby plné improvizací, které jsou dále prohlubovány, je výjimečná. Ponořte se do jejich světa dvou cell a dvou ženských hlasů v podání Doroty Barové a Andrey Konstankiewiczové.

### Divadlo Aldente: Stand up Down

*13. října, 19.00, Prostor*

Když se potkají mladí herci s Downovým syndromem a zkušení divadelníci, tak vznikne Stand up Down. Opravdu nevím, co od toho čekat, a proto jsem to sem zařadil, protože to bude minimálně velice překvapivé a nepochybně velice vtipné.

### Folks!: Křest alba Sustainable Gardening a koncert kapely Tryo a February

*16. říjen, 20.00, Prostor*

Kapela Tryo v Prostoru už hrála, v té době měla na kontě své EP Karl. Nyní vydává a křtí své první album Sustainable Gardening – měl jsem možnost si ho poslechnout už před vydáním, je skvělé a mám z toho radost. Tak si zajděte na koncert nové desky trojice výborných muzikantů, a to sice basačky Lucie Čejkové, kytaristy a zpěváka Šimona Podrazila a Hynka Čejky.

### Divadlo Naboso: obnovená premiéra představení Zvíře

*17. říjen, 18.00, Prostor*

Naše, řekl bych skoro redakční, nebo mám spíš říct novinové divadlo Naboso konečně vystoupí se Zvířetem. Jde o inscenaci dramoletu Petra Pazdery Payna, to znamená, že by to mělo být vážné, ale zároveň vtipné nebo trošku ulítlé. Těšíme se.

### Projekce filmu Nebe za účasti Tomáše Etzlera

*19. říjen, 19.30, Kino Panorama*

Tomáš Etzler je člověk, kvůli kterému jsem vždycky chtěl dělat žurnalistiku. O tom, že skutečně jde o pozoruhodnou podstavu české novinářské scény, se můžete přesvědčit na projekci jeho filmu s následnou besedou s Etzlerem samotným. Film pojednává o Číně jako takové, ale hlavně o tom, jak se stará o ty nejslabší a nejzranitelnější skupiny obyvatel. Viděl jsem zatím jenom trailer a myslím, že to nebude hezký pohled. 

### Živé slovo: čtení spisovatele Daniela Hradeckého

*20. říjen, 19.00, Prostor*

Laureát ceny Magnesia Litera za prózu Daniel Hradecký vystoupí v rámci cyklu Živé slovo. Autorská čtení jsou vždycky velice povedená a těší mě, že se jim podařilo pozvat zrovna Hradeckého, který má na kontě knihy jako Tři kapitoly, Muž v průlomu nebo třeba Trosky jednoho deníku.

### Umění zblízka: filmaři Verica Pospíšilová Cordić a Matěj Pospíšil

*22.–23. říjen, Prostor*

Filmaři Verica a Matěj Pospíšil vám dovolí nahlédnout na techniky, pomocí kterých vytvářeli film Podle Sylvie, který získal ocenění na mnoha filmových festivalech. První den navíc proběhne projekce tohoto filmu a následující den bude probíhat dílna, kde si některé techniky budete moct vyzkoušet.

### Wróblewski-Janoušek Quartet

*26. říjen, 19.00, Prostor*

Oproti festivalu Melomania bude tohle hudba trošku v silnějších mantinelech, zatímco u Melomanie jsem se bál označit tu hudbu jazzem, tak tohle je nepochybně jazz s velkým J. Stačí se jenom posadit a unášet se jazzovými melodiemi, krásně zapletenou rytmikou a to celé prokládané skvělými improvizacemi. Zahraje saxofonista Michal Wróblewski a trombonista Štěpán Janoušek, kteří patří k předním jazzovým instrumentalistům mladé generace. V kvartetu je doplňují basista Miloš Klápště a hráč na bicí Jan Chalupa.

### Michal Příběhovič

*30. říjen, 17.30, Prostor*

Michal Příběhovič se svými příběhy. Proč je vypráví? Protože je vyprávěli jeho děda a praděda, a tak je vypráví i Michal. A to víte, že [připravuje taky komiks](https://www.hithit.com/cs/project/9813/potize-s-mireckem-aneb-pribeh-z-lesnich-tisin)?
