---
title: Boskovičtí Piráti pořádají Týden veřejného prostoru
cover-photo: https://i.ohlasy.info/i/08822562.jpg
perex: Jak se cítíte ve veřejném prostoru našeho města? Je pro vás místem, kde rádi trávíte čas, nebo v něm trávíte jen nezbytně nutnou dobu? Na tyto a podobné otázky chtějí boskovičtí Piráti získat odpovědi během Týdne veřejného prostoru.
author: Tomáš Trumpeš
category: zpravodajství
---

*Jak se cítíte ve veřejném prostoru našeho města? Je pro vás místem, kde rádi trávíte čas, nebo v něm trávíte jen nezbytně nutnou dobu? Na tyto a podobné otázky chtějí boskovičtí Piráti získat odpovědi během akce, kterou nazvali Týden veřejného prostoru a pořádají ji od 18. do 21. října. Součástí je přednáška, procházka s architektem, [anketní dotazník](https://forms.office.com/pages/responsepage.aspx?id=DQSIkWdsW0yxEjajBLZtrQAAAAAAAAAAAAYAAPFbYLRUOFgyUjMzMVc0VTA2VzBSOUQ1NUtJNjVVVy4u), online lajkovací souboj vybraných zákoutí i společné setkávání na různých místech ve městě.*

{% photo src="https://i.ohlasy.info/i/08822562.jpg" caption="Zadní trakt supermarketu Albert, hlavní kulisa boskovického autobusového nádraží" author="Tomáš Znamenáček" /%}

Podle pirátské zastupitelky Kristýny Znamenáčkové je veřejný prostor důležité téma, které ale pro současné vedení města není prioritní. „Kvůli velkým projektům, kterým je potřeba věnovat energii, na ně není čas,“ vysvětluje si a dodává, že ji samotnou téma provází každodenně, protože se po městě pohybuje výhradně pěšky a o problematiku se tak začala víc zajímat. Podle studenta sociologie Viktora Jurdiče je akce příležitostí ke sdílení zkušeností, jak lidé veřejný prostor využívají. „Abychom si řekli, co se nám líbí a co ne, a mohli si tak zatím alespoň v našich hlavách vytvořit Boskovice, které se potkají s očekáváním většiny,“ dodává.

Pirátům podle Kristýny Znamenáčkové vyhovuje, že se jedná o téma, do kterého se můžou pustit „tak trošku občansky-aktivisticky, z čistého nadšení, a časem na to navázat v politické rovině“. K pirátským zastupitelům se tak při přípravě akce připojili další nadšenci a kamarádi, například právě sociolog Viktor Jurdič, architekt Petr Ondráček nebo Vendula Svobodová, která je současně Pirátka a socioložka se zaměřením na participaci občanů ve veřejném prostoru.

Během hlavní části akce budou pořadatelé na různých místech ve městě sbírat od občanů data o tom, kde se ve městě cítí dobře, kde špatně a proč tomu tak je. Dále je na středu 20. října od 17 hodin připravena přednáška Venduly Svobodové v židovském obecním domě a na čtvrtek 21. října od 16 hodin procházka s architektem Petrem Ondráčkem, start je v panském dvoře.

Už nyní probíhá doprovodná část akce online, která cílí spíše na mladší publikum. Součástí je kupříkladu [online battle](https://www.facebook.com/events/235961801822696/?active_tab=discussion), ve kterém účastníci hlasují u fotek o oblíbených místech ve městě. V týdnu od 18. do 21. října proběhne hlavní část. 

„Budeme mít nějaké množství dat, která nebudou tolik vypovídající, protože budeme mít k dispozici jen malý vzorek obyvatel. Ale lze se od toho odpíchnout, výsledky prezentovat, mluvit o nich,“ slibuje si od akce mimo jiné Kristýna Znamenáčková. Podle Viktora Jurdiče je hlavním záměrem na téma upozornit a je otázkou, jestli se v anketní části sejde dostatečné množství odpovědí, aby se  jednalo o víc než jen anketu. „To, co zjistíme, až vystoupíme z naší bubliny, shrneme do zprávy. Na tu se každopádně dá navázat v další diskusi,“ říká student sociologie.

### Nevyužitý potenciál

Svůj obecný dojem z boskovického veřejného prostoru shrnují pořadatelé akce výrazem nevyužitý potenciál. „Hodně se spoléháme na to, že máme hezké a historické město, ale pro moderní přístup k veřejnému prostranství neděláme téměř nic. Nezamýšlíme se nad tím, komu je která část primárně určená, jak se lidi cítí a nad tím, jak jim pobyt ve městě zpříjemnit. Jsme primárně město pro auta, řešíme parkování. Ale třeba park? Ten tady pořádně nemáme žádný. Nějaké dokumenty k tomu na městě existují, ale že by se nad tímto tématem zamýšlel a prezentoval třeba městský architekt, od toho jsme bohužel daleko,“ popisuje Kristýna Znamenáčková.

Viktor Jurdič uvádí konkrétní příklad ulice 17. listopadu, cože je podle něj potenciálně dobré místo k setkávání. „Je to v centru města, je to zastávka autobusů. Ale jak to vypadá, to všichni víme.“ A pokračuje k dalšímu konkrétnímu tématu – i malé město jako Boskovice podle něj může třeba regulovat reklamu na štítech a fasádách domů, zahrádky hospod a kaváren, aby prostranství pro lidi byla primárně využívána lidmi.

A právě podle lidí by měl podle něj být veřejný prostor i navržen. „Někde jsou to automobilisté, jinde pěší. Někde senioři, jinde mládež. Někde veřejným prostorem jenom procházíme, jinde se v něm udržíme hodiny. A někde se všechny způsoby užívání potkávají na jednom místě. Veřejná prostranství Boskovic by měla směřovat k tomu, aby byla přívětivá k lidem, kteří je používají, nekladla jim bariéry a otevírala možnosti,“ domnívá se Viktor Jurdič.

Nezdařilá jsou podle Kristýny Znamenáčkové především všechna místa, kde se má chodec cítit vítán a místo toho ustupuje mase aut. „Obchází je, je mu v záplavě kapot horko a nemá se kam schovat, kvůli absenci přechodů přebíhá v provozu.“ Za celkem zdařilou pokládá naopak část města u muzea a k zámku, parčík před zámeckým skleníkem. „Rozhodně to není tak, že by se tam nedalo nic zlepšovat, ale snaha je zde patrná.“ Dodává ale, že pořadatelé nechtějí do aktivity kolem veřejného prostoru vstupovat jako ti, kteří by měli říkat, co je dobře a co je špatně. „Tohle bychom skutečně chtěli přenechat odborné veřejnosti. My zde primárně vnímáme potřebu to téma otevřít a připravit půdu pro další práci, která už bude na profesionálech z oboru.“

Za velký problém obecně pokládá parkování a přidávání parkovacích míst v domnění, že se tím ukojí poptávka. „Není to tak, [s jídlem roste chuť](https://cs.wikipedia.org/wiki/Dopravn%C3%AD_indukce).“ Dopravu a parkování minimálně v centru doporučuje řešit koncepčně a v nějakém delším časovém výhledu. A rozhodně ne na úkor chodců. „Nemáme škaredé město, vlastně jsou zde i náznaky toho, že by mohlo být user friendly, ale vždycky se ukáže nějaký detail, kterým se provalí, že se zde vlastně moc s chodci a třeba rodinami s dětmi nepočítá.“ Za velké téma nyní pokládá plánovaný kruhový objezd u pošty a jeho zasazení do části města, kde se lidé pohybují pěšky, navíc v blízkosti jedné z mála zelených ploch široko daleko.

Pirátská zastupitelka připomíná, že jsou města, kde se o veřejném prostoru uvažuje koncepčně a chytře. K tomu se pojí také aktivita nadací – Města přátelská dětem, Proměny pro města, Nadace Partnerství. „Je spousta míst, materiálů, seminářů a možností, kterých by bylo skvělé, kdyby naše město do budoucna využilo. Naše malá akce, spíš takový happening, nemůže z definice být profesionální, a problém veřejného prostoru se jí nevyřeší. Na to je zapotřebí spolupráce třeba s některou z těch nadací, ale může to být takový první krok, aby se na téma upozornilo, aby se rozvířila diskuse,“ popisuje Kristýna Znamenáčková s připomenutím, že veřejnému prostoru se chce věnovat i Lukáš Holík z hnutí ANO a v Boskovicích působí skupina schopných architektů sdružených ve Spolku za rozvoj architektury Boskovic (SRAB). „Takže věřím, že vzniká dobrá atmosféra k tomu, abychom se tématu mohli věnovat třeba po dalších komunálních volbách,“ uzavírá zastupitelka za Piráty.