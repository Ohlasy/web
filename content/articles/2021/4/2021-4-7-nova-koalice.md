---
title: Hnutí ANO a Sportovce nahradí v nové koalici lidovci a ČSSD
cover-photo: https://i.ohlasy.info/i/qh3yqtf.jpg
perex: Boskovičtí politici se dohodli na nové koalici. Kromě hnutí ANO, které vypovědělo koaliční smlouvu kvůli místostarostovi Radku Mazáčovi, končí ve vedení města i Radek Mazáč a Sportovci.
author: Marek Osouch
category: zpravodajství
date: 2021-04-07 8:00:45
tags:
    - politika
    - střet zájmů Radka Mazáče
---

*Boskovičtí politici se dohodli na nové koalici. Kromě hnutí ANO, které nedávno [vypovědělo koaliční smlouvu kvůli místostarostovi Radku Mazáčovi](https://ohlasy.info/clanky/2021/03/pad-koalice.html) (STAN a Sportovci Boskovice), končí ve vedení města i Radek Mazáč  a jeho uskupení. Obě strany se teď přesouvají do opozice.*

{% photo src="https://i.ohlasy.info/i/qh3yqtf.jpg" caption="Pevné místo v koalici zůstává nejsilnější straně ODS a jejímu lídrovi Jaroslavu Dohnálkovi" author="Tomáš Znamenáček" /%}

„Starosta města Boskovice Jaroslav Dohnálek oznámil, že na jednání dne 6. dubna byla dohodnuta koaliční spolupráce těchto stran a hnutí: ODS, KDU-ČSL, Volba pro Boskovice s podporou TOP 09, ČSSD a Boskováci,“ stojí ve stručné zprávě z boskovické radnice. Nová koalice bude mít většinu šestnácti mandátů v sedmadvacetičlenném zastupitelstvu.

Nové personální složení rady a vedení města zatím není zřejmé. Politici se dohodli, že je zveřejní až příští týden po podpisu koaliční smlouvy. I díky síle ODS lze však s jistotou už dnes říci, že ODS a Jaroslavu Dohnálkovi zůstane post starosty.

Už od rozpadu původní koalice (ODS + ANO + Boskováci + Volba pro Boskovice s podporou TOP 09 + STAN a Sportovci Boskovice) bylo jasné, že ODS jako hlavní politická síla ve městě bude chtít domluvit spolupráci na platformě SPOLU. Tedy pokračovat ve vedení města s TOP 09 a přibrat do koalice také nově lidovce, kteří ač od voleb v roce 2018 seděli v opozici, mnohokrát dosavadní koalici vypomohli při hlasování v zastupitelstvu. Ostatně na vedení Boskovic se až do roku 2018 podíleli po celou dobu od roku 1990.

Domluva se sociálními demokraty je pak už jen nejspíš odrazem toho, že koalice SPOLU, která chce na podzim ve sněmovních volbách porazit hnutí ANO Andreje Babiše, si nemůže se zástupci tohoto hnutí o pár měsíců dříve podávat ruku a domlouvat se na nové spolupráci v Boskovicích.

S posty ve vedení města se tak musí rozloučit místostarosta za hnutí ANO Lukáš Holík a také místostarosta za Sportovce Radek Mazáč. Na radnici skončí 27. dubna, kdy zastupitelé zvolí nové vedení.
Rozpad dosavadní koalice odstartovala výpověď koaliční smlouvy hnutím ANO, jejímž zástupcům se nelíbila dosavadní práce místostarosty Radka Mazáče. Podle hnutí ANO nevysvětlil svůj možný střet zájmů v prodražené zakázce na stavbě rozvodů tepla v Boskovicích a zároveň hnutí kritizovalo i jeho práci na přípravě výstavby sportovní haly. Požadovalo Mazáčovu rezignaci na post místostarosty, na což ale nepřistoupil. Nakonec ve vedení města končí oba znesváření místostarostové.
