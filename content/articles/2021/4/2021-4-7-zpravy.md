---
title: Zpravodajský přehled
cover-photo: https://i.ohlasy.info/i/1892fcd4.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v březnu na Boskovicku událo.*

{% photo src="https://i.ohlasy.info/i/1892fcd4.jpeg" caption="Pokračující stavební práce v ulici Podlesí" author="Tomáš Trumpeš" /%}

Pandemie zatím neustupuje, a to ani na okrese Blansko. Zatímco v únoru zde zemřelo v souvislosti s covidem 20 lidí, v březnu to bylo 45 lidí. Celkem hygienici na okrese evidují 286 úmrtí. Posledního února byl počet aktuální pozitivně testovaných 1103, posledního března to bylo 1623 osob. Kumulativní počet případů se od začátku pandemie na okrese vyšplhal na číslo 13 336 a za březen jich přibylo 3 174, což představuje oproti únoru nárůst více než o polovinu.

V Boskovicích se [rozpadla vládnoucí koalice](https://ohlasy.info/clanky/2021/03/pad-koalice.html) ODS + ANO + STAN a Sportovci + TOP 09 + Boskováci. Koaliční smlouvu vypovědělo hnutí ANO, důvodem byla nespokojenost s působením místostarosty za Sportovce [Radka Mazáče](https://ohlasy.info/clanky/2021/03/rozhovor-mazac.html) a jeho postoj ke střetu zájmů v souvislosti se stavbou nového okrsku CZT. O nové koalici se jedná.

Nemocnice si už na začátku měsíce [procházela velkou zátěží](https://ohlasy.info/clanky/2021/03/nemocnice-covid.html), situace se po očkování naopak lepší [v Městské správě sociálních služeb](https://ohlasy.info/clanky/2021/03/msss-koronavirus.html).

Ředitelem Kulturních zařízení města Boskovice byl k 1. červnu letošního roku jmenován [Ondřej Dostál](https://ohlasy.info/clanky/2021/03/dostal-nazivo.html).

Boskovické školy, základní i mateřská, byly otevřené jen pro děti zdravotníků, záchranářů a hasičů. 

Poprvé se sešla [pracovní skupina pro sportovní halu](https://boskovice.cz/na-radnici-se-sesla-skupina-pro-sportovni-halu/d-41590).

Závěrečné zprávy o své činnosti v roce 2020 vydala[ boskovická městská policie](https://data.ohlasy.info/2021/vyrocni-zprava-mp-2020.pdf) a také místní obvodní oddělení státní policie.

Městská rada [rozdělila dotace na volnočasové aktivity](https://boskovice.cz/rada-schvalila-rozdeleni-dotaci-v-programu-volnocasove-aktivity-2021/d-41396) a také na [projekty v kultuře](https://ohlasy.info/clanky/2021/03/z-radnice-2.html).

[Rekonstrukce ulic Podlesí a Milánovy](https://ohlasy.info/clanky/2021/03/z-radnice.html) se blíží do finále.

Od začátku března je uzavřena ulice Podhradí, kde probíhá avizovaná rekonstrukce, která byla na letošek odložená z loňského roku. 

Pokračuje [příprava nového úseku cyklostezky z Mladkova do Svitávky](https://ohlasy.info/clanky/2021/03/z-radnice.html). Konkrétně bude zpracována projektová dokumentace na stavbu lávky pro pěší a cyklisty přes řeku Svitavu v Mladkově.

Dále [se posouvá také projekt Louka v proluce](https://ohlasy.info/clanky/2021/03/z-radnice.html), který zvítězil v prvním ročníku boskovického participativního rozpočtu. Nyní na něj navazuje ještě akce s názvem Oživení proluky U Koupadel.

Boskovice připravují [výběrová řízení](https://ohlasy.info/clanky/2021/03/z-radnice.html) na firmu, která ve městě zajišťuje svoz a zpracování odpadu a na firmu pečující o městskou zeleň.

Boskovice začaly naplno využívat [nový vizuální styl](https://ohlasy.info/clanky/2021/03/jvs-anketa.html).

Také v boskovických firmách [probíhá pravidelné testování](https://ohlasy.info/clanky/2021/03/testovani-firmy.html).

Boskovická jednotka sboru dobrovolných hasičů [obdrží nový vůz](https://ohlasy.info/clanky/2021/03/z-radnice-2.html).

Boskovice[ mají oficiálně zaregistrovaný ](https://ohlasy.info/clanky/2021/03/z-radnice-2.html)svůj městský znak.

Město [připravuje individuální výsadbu stromů](https://ohlasy.info/clanky/2021/03/z-radnice-2.html) a obrací se na občany, aby pomohli vybrat vhodná místa, kde by mohly stromy ve městě přibýt.

[Město získalo dotace](https://ohlasy.info/clanky/2021/03/z-radnice-2.html) na nádoby na odpad pro uživatele nového systému odpadového hospodářství MESOH a na kompostéry. Předpoklad naskladnění je ke konci roku.

Vedení města [má k dispozici údaje o daňových příjmech za první dva měsíce roku](https://ohlasy.info/clanky/2021/03/z-radnice-2.html). Ty zatím nevypadají špatně, v součtu je město asi o milion korun v plusu oproti loňskému roku, přičemž leden byl výrazně silnější, únor o něco slabší. Aktuálně probíhající omezení ekonomiky se však ve výběru daní naplno projeví s určitým zpožděním.

Dobrovolníci uklízeli Česko a [činili tak i v Boskovicích](https://boskovice.cz/podekovani-za-uklid/d-41571).

Boskovice si připomněly 79 let od deportace místních židovských obyvatel do [koncentračních táborů](https://ohlasy.info/clanky/2021/03/rici-zivotu-ano.html).
