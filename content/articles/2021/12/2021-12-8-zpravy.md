---
title: Zpravodajský přehled za listopad
author: Tomáš Trumpeš
cover-photo: https://i.ohlasy.info/i/7649d27a.jpeg
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v listopadu na Boskovicku událo.*

{% photo src="https://i.ohlasy.info/i/7649d27a.jpeg" caption="Jedna z fotografií oceněných ve fotografické soutěži Jak já vidím Boskovice" author="Daniel Tintěra" /%}

Pandemie nemoci covid-19 dosahuje dosavadního vrcholu také v Boskovicích a v regionu. Na konci listopadu bylo ve městě okolo pěti set pozitivně testovaných. Takzvaná incidence – týdenní přírůstek nakažených přepočtený na 100 tisíc obyvatel – přesáhla hodnotu 2 tisíce, což bylo ještě nad celostátním průměrem.

Nemocnice informovala, že na oddělení intenzivní péče s běžnou kapacitou pět míst leží šest covidových pacientů. [Zátěž nemocnice](https://ohlasy.info/clanky/2021/11/covid-nemocnice.html) je podobná jako na jaře.

Proočkovanost se v Boskovicích zvedla za měsíc o tři procentní body. Alespoň první dávku obdrželo 58 procent občanů.

Vedení města zveřejnilo [návrh rozpočtu na rok 2022](https://ohlasy.info/clanky/2021/11/rozpocet.html). Opozice je k němu [velmi kritická](https://ohlasy.info/clanky/2021/12/anketa-opozice.html). 

Zjišťovali jsme, [jak to vypadá se stavbou D43](https://ohlasy.info/clanky/2021/11/d43.html).

Boskovice navštívil [hejtman Jan Grolich](https://ohlasy.info/clanky/2021/11/hejtman-v-boskovicich.html) (KDU-ČSL).

Vedení města představilo záměr postavit sportovní halu[ podle upraveného studentského návrhu](https://ohlasy.info/clanky/2021/11/hala-varianty.html). Opozice i odborná veřejnost jsou proti.[ Návrh má dořešit AV Atelier, kromě toho město pořídí tenistům nafukovací halu](https://ohlasy.info/clanky/2021/11/hala-a-hala.html) za 4 miliony korun.

[Architektka Jana Syrovátková](https://ohlasy.info/clanky/2021/11/rozhovor-syrovatkova.html) oznámila vstup do politiky a založení nového politického subjektu.

Do komunálních voleb už chybí méně než rok. Ohlasy zjišťovaly, [kdo už je rozhodnutý kandidovat](https://ohlasy.info/clanky/2021/11/kandidati.html), [jaká vidí politici témata voleb](https://ohlasy.info/clanky/2021/11/temata-voleb.html) a [zda jsou ochotní k předvolebnímu spojování](https://ohlasy.info/clanky/2021/11/volby-koalice.html). Zatím to vypadá, že výsledkem může být [pořádná bramboračka](https://ohlasy.info/clanky/2021/12/volby-v-mlze.html).

Letošní participativní rozpočet nakonec nevyhrály prolejzky ve vnitrobloku, protože kvůli přesunu umístění prolézaček na jiné místo část hlasujících své hlasy odvolala. [Vítězem je nakonec hřiště u školičky](https://ohlasy.info/clanky/2021/12/z-radnice.html).

Poplatek za odpady se v příštím roce v Boskovicích [nebude navyšovat](https://ohlasy.info/clanky/2021/12/z-radnice.html).

[Zvedají se ceny](https://ohlasy.info/clanky/2021/12/z-radnice.html) parkovného a také v lázních, v sauně, na koupališti a na zimním stadionu.

Město se[ pokusí řešit dopravní situaci u základní školy na náměstí 9. května](https://ohlasy.info/clanky/2021/12/z-radnice.html), kde dochází ráno k velké kumulaci vozidel rodičů, kteří přivážejí děti do školy, a to vytváří nebezpečné situace pro děti, které se v místě pohybují.

Boskovice se zapojí do nové aktivity v oblasti cestovního ruchu – byl založen [nový spolek DMO Moravský kras a okolí.](https://ohlasy.info/clanky/2021/12/z-radnice.html) Měl by převzít práci v destinačním managementu.

Cena vody [vzroste asi o 7 procent](https://ohlasy.info/clanky/2021/12/z-radnice.html). Jen mírně se zvedne cena tepla v boskovickém systému centrálního zásobování teplem.

Ve skleníku [vystoupili členové Baletu Národního divadla](https://boskovice.cz/ve-skleniku-vystoupil-balet-narodniho-divadla/d-42998) a připomněli výročí 180 let od narození boskovického rodáka a baletního mistra Augustina Bergera.

Město vyhlásilo výsledky fotografické soutěže [Jak já vidím Boskovice](https://boskovice.cz/kdo-nejlepe-videl-boskovice/d-43023).