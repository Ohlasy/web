---
title: Jak se „prostát“ do Brna, když rok nepojedou vlaky
cover-photo: https://i.ohlasy.info/i/ad81c69e.jpeg
perex: Už zanedlouho začne výluka vlaků na hlavním koridoru do Brna. Mezi Blanskem a Brnem nebudou rok jezdit žádné vlaky; hojně využívané spoje nahradí desítky autobusů, které budou jezdit po vytížené silnici I/43 mezi Brnem a Svitavami. Jak se tedy do Brna dostaneme?
author: Marek Osouch
category: zpravodajství
tags: doprava
---

*Už zanedlouho začne výluka vlaků na hlavním koridoru do Brna. Mezi Blanskem a Brnem nebudou rok jezdit žádné vlaky; hojně využívané spoje nahradí desítky autobusů, které budou jezdit po vytížené silnici I/43 mezi Brnem a Svitavami. Cestování z Boskovic do Brna navíc už na začátku listopadu zkomplikovalo zrušení poslední přímé autobusové linky.*

{% photo src="https://i.ohlasy.info/i/ad81c69e.jpeg" caption="Vlakové nádraží ve Skalici nad Svitavou" author="Tomáš Znamenáček" /%}

Až v neděli 12. prosince přesednou cestující z Boskovic ve Skalici nad Svitavou na vlak do Brna, dojedou nejdále do Blanska. Celý zbývající úsek až do Brna budou totiž železničáři rekonstruovat. Už od září se proto na části trati jezdí po jedné koleji. Kromě pokládky nových kolejí budou opraveny i mosty a tunely. Naposledy tady byla větší rekonstrukce v 90. letech, ale ani tehdy se neopravilo tolik, co je v plánu teď. V Blansku proto budou muset pasažéři přesednout na autobus. Budou mít přitom na výběr rovnou ze dvou různých linek:

Linka xS2B pojede přímou cestou do Brna, jak jsou cestující zvyklí při jiných výlukách, tedy přes Lipůvku. Konečnou bude mít v Brně u hlavního nádraží, konkrétně na autobusovém nádraží naproti hotelu Grand. V Brně bude mít tento autobus ještě jednu zastávku na náměstí 28. října nedaleko parku Lužánky.

Linka xS2K pojede také přímou cestou do Brna přes Lipůvku. Cestující se ovšem nedostanou do centra k hlavnímu nádraží, autobus je vysadí u stanice v Králově Poli.

Situaci, která nastane v neděli 12. prosince, ovšem oproti mnoha jiným výlukám v minulosti značně komplikuje to, že výluka bude trvat celý rok a nebude jen v méně frekventované časy. Vlaky mezi Brnem a Blanskem, které ve špičkách běžně jezdí i každou čtvrthodinu, přepraví deset tisíc cestujících každý den. Ty teď musí převézt autobusy. Navíc tentokrát v Blansku skončí i rychlíky, které při dřívějších výlukách často jezdily bez omezení.

Počítá se proto s nasazením více než osmi desítek autobusů. Popsané dvě linky do Brna budou z Blanska odjíždět každých deset minut. „Při přípravě vedení linek a jízdních řádů bylo naším hlavním cílem kompenzovat cestujícím delší dobu jízdy tím, že spoje budou jezdit častěji a alespoň některým cestujícím se sníží počet přestupů nebo docházková vzdálenost při přestupech,“ uvedl Jiří Horský, ředitel společnosti Kordis, která koordinuje dopravu v Jihomoravském kraji. Předsedou představenstva této krajské společnosti je od letošního června boskovický starosta Jaroslav Dohnálek (ODS).

Odjezdy autobusů je také nutné časově rozložit, protože jeden vlak převeze mnohem více cestujících než autobus. Kdyby autobusy odjížděly ve stejný čas, jak jezdívají vlaky, vyjela by z Blanska šňůra třeba i deseti autobusů a některé vozy by nejspíš nabíraly zpoždění.

Do zahájení výluky musí skončit veškeré stavební práce na komunikacích v Blansku a také Šebrově, aby nenastaly dopravní komplikace i na silnici. Kritickým bodem tak zřejmě bude „jen“ křižovatka v Lipůvce, tedy napojení na velmi vytíženou silnici I/43. Žádné dočasné úpravy křižovatky, které by zlepšily průjezdnost zejména pro výlukové autobusy, se však neplánují. „Provoz na této křižovatce považujeme za stabilizovaný, provoz na ní je takový, že by několik vozidel navíc nemělo způsobit razantní dopravní komplikace. Situaci však budeme pečlivě monitorovat,“ prohlásil mluvčí společnosti Kordis Květoslav Havlík. Zároveň ale kvůli možnému zdržení v Lipůvce nedoporučují využívat autobusovou linku 301 vedoucí z Olešnice do Králova Pole, která nebude kvůli výluce mimořádně posilována. V Černé Hoře dnes právě na tuto linku přesedají cestující z Boskovic. 

Jízdenka zakoupená v Boskovicích na nádraží, ať už „cvakací“ nebo klasická Českých drah, bude platit i ve výlukových autobusech. Kdo bude nasedat v Brně, musí si jízdenku koupit na hlavním nádraží nebo v Králově Poli. Pokladna u autobusového terminálu naproti Grandu nebude zřízena a ani řidiči autobusů nebudou lístky prodávat.

Kdo byl zvyklý na cestování autobusem společnosti ICOM, který spojoval Moravskou Třebovou přes Jevíčko a Boskovice s Brnem, už od začátku listopadu má smůlu. Dopravce tento spoj bez náhrady zrušil. „Linka nebyla součástí objednávky Pardubického ani Jihomoravského kraje a provozovali jsme ji na vlastní náklady,“ uvedla za dopravce Tereza Jelínková. Komplikace je to především pro obyvatele obcí na Malé Hané v okolí Jevíčka, které teď jednají, jak zajistit lepší a především rychlejší spojení do Brna. „Společně se zástupci obcí i obou krajů hledáme přijatelné řešení nastalé situace,“ doplnila Tereza Jelínková. Podle zápisu ze zasedání boskovické rady by spoj mohla nejdříve od poloviny roku 2022 obnovit společnost Bus Line, která bude v budoucnu zajišťovat dopravní obslužnost v Pardubickém kraji.

Sever regionu, tedy obce jako Sloup, Žďárná či Benešov, získají bezpřestupové spojení do Králova Pole linkou 233, která pojede denně a dnes končí v Blansku. „Vzhledem k tomu, že projíždí frekvenčně silné zastávky v Blansku, bude mít nově posilové spoje úsek Blansko – Brno, Královo Pole,“ doplnila společnost Kordis. Od Velikonoc budou na této lince navíc o víkendech nasazeny cyklobusy. Cykloturisté z Brna tak získají přímé spojení Brna s Moravským krasem.

Jenže to nebude vše. Do této už tak náročné výluky se přidají ještě další omezení. Kvůli stavbě podchodu pod tratí u vlakové zastávky Blansko město a nového mostu na Staré Blansko právě přes železniční koridor bude čtyřikrát zhruba na týden přerušena doprava do Blanska a všechny vlaky ze severu budou končit už v Rájci-Jestřebí, kde se bude přesedat na zmíněné náhradní autobusy xS2B a xS2K. Mezi Letovicemi a Blanskem bude také několikrát v roce kvůli opravám zaveden jednokolejný provoz, což může některé spoje pro změnu zpožďovat.

„Jihomoravský kraj si uvědomuje, jak velkého počtu obyvatel kraje se výluka Brno–Blansko dotkne. Proto dlouhodobě usiloval o to, aby byly dopady na cestující co nejmenší. Díky spolupráci všech zúčastněných se podařilo několik plánovaných staveb spojit do jedné velké akce,“ uvedl krajský radní pro dopravu a starosta Blanska Jiří Crha (ODS).

### V létě budou autobusy jezdit z Brna až do Svitav

V létě se tak mohou cestující z Boskovic díky kombinaci několika stavebních projektů „těšit“ i na horší dopravu po železnici do Blanska a také ve směru na Prahu. Zkrátka ze Skalice nad Svitavou se vlakem nikam nedostanou. Výlukové autobusy budou asi tři měsíce jezdit z Brna až do Svitav. Mezi Svitavami a Březovou nad Svitavou se totiž také bude opravovat trať. Předpokládá se, že v té době budou jezdit i přímé autobusy z Brna do Boskovic a Velkých Opatovic.

Komplikovanější budou mít lidé cestu také do obcí za Blansko, tedy Adamova, Babic nebo Bílovic. Nejdříve pojedou do Blanska vlakem, tady přesednou na jeden autobus, který bude pendlovat jen mezi Adamovem a Blanskem, a následně v Adamově přestoupí na další, kterým se dostanou do dalších dvou zmíněných obcí.

Ani tady ale nebude doprava bez dalších potíží. „V letním období budou o víkendech probíhat opravy mostů na komunikaci mezi Adamovem a Bílovicemi. V této době bude zajištěno spojení Adamova s Brnem odchylným způsobem přes Útěchov. Podrobné informace budou zveřejněny před těmito změnami,“ avizuje společnost Kordis.

Náročná výluka, která poznamená nejen provoz na železnici, ale pravděpodobně i na silnici, tedy hlavní tepně z Brna na sever, vyjde Správu železnic na zhruba šest miliard. Kromě modernizaci tratě se nové podoby dočkají také nádraží v Adamově, Babicích a Bílovicích. Po rekonstrukci by tudy vlaky měly jezdit vyšší rychlostí. V Blansku k tomu vyroste nový most na Staré Blansko a zruší se přejezd u zastávky Blansko město. Místo něj bude nový podchod pro pěší. Od těchto dvou staveb si tamní radnice slibuje plynulejší dopravu ve městě.

Až se vlaky příští rok na trať vrátí, počítá Jihomoravský kraj s tím, že tady začnou jezdit nové krajské vlaky Regiopanter, které hejtmanství za sedm miliard nakupuje. Při cestě do Brna by tak už lidé neměli jezdit žádnými starými vagony.