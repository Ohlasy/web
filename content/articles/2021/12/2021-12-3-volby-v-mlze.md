---
title: Příští boskovické volby jsou zatím v mlze
cover-photo: https://i.ohlasy.info/i/69c1aba2.jpg
perex: Náš miniseriál věnovaný komunálním volbám, které proběhnou již za necelý rok, uzavíráme komentářem. Jak píše jeho autor, výsledkem voleb může být velmi hustá bramboračka, jejíž ingredience a chuť budou překvapením.
author: Tomáš Trumpeš
category: názory a komentáře
---

*Než jsme v Ohlasech stihli kompletně připravit a publikovat miniseriál Rok do voleb, ukrojil se z času, který do komunálních voleb zbývá, další měsíc. A nyní už skoro dva. Politický čas běží rychle a s každým dalším měsícem bude tlak na politiky stoupat. Připravit dobrý program, dobrou kampaň a sestavit dobré kandidátky dá hodně práce. A uspět se bez této práce nedá, voliči jen tak zadarmo obvykle hlasy nerozdávají.*

{% photo src="https://i.ohlasy.info/i/69c1aba2.jpg" author="Zdeněk Tesař" /%}

Ačkoliv se často ozývalo, že naše otázky jsou předčasné, dozvěděli jsme se toho o boskovické politické scéně nakonec celkem dost. Pro rekapitulaci: ptali jsme se na [odhodlání kandidovat](https://ohlasy.info/clanky/2021/11/kandidati.html), na [témata voleb](https://ohlasy.info/clanky/2021/11/temata-voleb.html) a na [ochotu spojovat se](https://ohlasy.info/clanky/2021/11/volby-koalice.html) v předvolebních koalicích.

Pravda, to možná nejdůležitější zatím nevíme: totiž jestli svůj post bude obhajovat stávající starosta Jaroslav Dohnálek (ODS). To do značné míry určí charakter voleb. Pokud by funkci neobhajoval, ocitne se naše politická soutěž nejen v úplně jiné lize s jinak rozloženými silami a šancemi, ale spíše se změní i samo soutěžní odvětví. Bude to jiný sport.

Pokud obhajovat bude, zůstane klíčovou otázkou, zda bude mít vyzyvatele dostatečné váhové kategorie. Zatím je jeho pozice poměrně dominantní, nikdo z jeho politických partnerů ani politických protihráčů ještě úplně nevypadá jako vyzrálý a zkušený kandidát na nejvyšší post ve městě. A ani v řadách ODS se zatím nevyprofiloval nikdo, kdo by působil, že je schopný přebrat štafetový kolík.

Nebo se pletu a místostarostovskou zkušeností vybavení Petr Malach, Michaela Žejšková a hlavně Lukáš Holík, který má z opozice nejlepší startovní pozici, už takto vnímaní budou? První dva jmenované brzdí slabé politické značky a právě účast v koalici – těžko mohou vést kampaň proti někomu, komu nyní poměrně konsenzuálně sekundují. Nebo může do hry vstoupit Jana Syrovátková, která může chybějící politické zkušenosti nahradit profesní zkušeností, zejména řízením projektů a velkých stavebních investic? Mimo hru naopak nejspíše zůstává Dagmar Hamalová, protože KDU-ČSL se poněkud nepochopitelně rozhodla upozadit svou ve městě nejoblíbenější a v minulých volbách s přesvědčivým náskokem nejúspěšnější političku. A také Piráti, kteří se nejvyšších ambicí víceméně vzdávají. Nebo se snad může objevit ještě někdo další?

Poslední sněmovní volby přitom ukázaly, že role lídra a kandidáta na nejvyšší post je velmi důležitá a do značné míry rozhodující. Boskovické strany na to ale příliš nereagují, nebo se jim reagovat nedaří. 

O co menší máme výběr skutečně silných lídrů, o to větší je celková politická nabídka. V opravdu extrémním scénáři můžeme napočítat až 15 politických uskupení, která by se mohla ucházet o 27 mandátů v boskovickém zastupitelstvu. Ani zde poučení ze sněmovních voleb nefunguje – chuť spojovat se do předvolební koalice nemá prakticky nikdo s nikým.

Pokud jsme v titulku napsali, že příští boskovické volby jsou v mlze, je dost možné, že tato mlha neustoupí až do samotného spočítání hlasů. V takovéto situaci by podobně jako ve sněmovních volbách ze všeho nejvíc o výsledku rozhodovalo, které subjekty se do zastupitelstva vůbec dostanou. A těch malých na hraně by bylo ještě víc: STAN a Sportovci (zejména pokud se rozdělí na dva subjekty), Zelení či Boskováci, Trikolóra, komunisté, Moravisté, Nestraníci a těžko říct, zda vážně míněný projekt Jiřího Pevného SARS-B. Úplnou jistotu nemusí při velkém rozmělnění hlasů mít ani TOP 09. 

Těžko predikovat, kam až se propadne na komunální úrovni ČSSD, jak moc může KDU-ČSL či Piráty poškodit vznik nového politického subjektu a jak bude za rok fungovat značka politického hnutí ANO, které postupně přišlo o pozice na krajské i celostátní úrovni. Do toho lze asi konstatovat, že ODS se jako lídrovi tohoto volebního období nepodařilo naplnit počáteční představy a očekávání. Naopak nové občanské kandidátce to může prospět, takže bude mít potenciál přeskočit politické trpaslíky a přiřadit se rovnou k ambicióznějším uskupením.

Souhrnem všech těchto aspektů je zatím to, že výsledkem voleb může být velmi hustá bramboračka, jejíž ingredience a chuť budou překvapením. Nebo také rekordní počet propadlých hlasů. 

Pro složení efektivní koalice by bylo praktické spíše to druhé, jakkoli je to nehezké. Protože vládnout v šestikoalici či sedmikoalici, kde bude mít třeba pět stran jeden nebo dva mandáty, by asi moc pohodlné nebylo. Boskovická politika jako by směřovala k tomu, že v zastupitelstvu jednoho dne zasedne 27 lídrů. To je děsivá představa jistě nejen pro novináře, kteří mají ambici pokrýt celé spektrum předvolebními rozhovory.

Trochu cynicky se pak člověku vkrádá na mysl myšlenka, že by zastupitelé opravdu mohli snížit svůj celkový počet na 21 mandátů. Patnáct stran soupeřících o jednadvacet míst – to by bylo ještě absurdnější. 

Zajímavé ovšem je, že politická logika tohoto problému může být i jiná – jak mě upozornil kamarád politolog, může být enormní počet boskovických politických uskupení právě důsledkem nadměrného počtu zastupitelů. Kdyby jich bylo míň, měli by politici daleko menší chuť do samostatného fungování stran, které by opakovaně končily pod čarou nebo s jedním mandátem. 

Další pádný důvod, [proč počet zastupitelů snížit](https://forum.ohlasy.info/t/velikost-zastupitelstva/48). Výhodné by to bylo zejména pro větší strany, které zároveň mají sílu to prosadit. Zdá se ale, že jim to zatím nedošlo.

### Senátní volby

A senátní volby? Zatím ticho po pěšině. Pokud by ale někdo chtěl být důstojným soupeřem obhajující senátorky Jaromíry Vítkové (KDU-ČSL), měl by se asi začít hodně brzy hodně snažit. 

Dlouhodobě soudím, že jediný, kdo by ji mohl opravdu vážně ohrozit, je právě boskovický starosta Jaroslav Dohnálek, který je ve volbách obvykle mimořádně úspěšný. Kupříkladu v těch krajských dokázal na okrese získat mezi voliči ODS víc preferenčních hlasů než blanenský starosta Jiří Crha, který přitom kandidoval na vyšší a výhodnější pozici. Jaroslav Dohnálek se však ke vstupu do celostátních pater politiky zatím vždy vyjadřoval odmítavě, navíc v koalici SPOLU se už nyní ozývají hlasy, aby v senátních volbách netříštila síly. 

Jaromíře Vítkové nahrává i to, že koalice Pirátů a Starostů v regionu nefunguje, hnutí ANO senátní volby neumí a levice je prakticky v troskách. Uvidíme, jestli se najde někdo, kdo dokáže senátní volby na Blanensku přece jen zdramatizovat.