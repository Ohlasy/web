---
title: Kulturní výběr na listopad
cover-photo: https://i.ohlasy.info/i/6a7704f1.jpg
perex: V podzimní temnotě je zapotřebí kulturního vyžití víc než kdy jindy, a proto doporučuji jako každý měsíc další výběr z bohaté nabídky boskovické kulturní scény.
author: David Liber
category: zpravodajství
---

*V podzimní temnotě je zapotřebí kulturního vyžití víc než kdy jindy, a proto doporučuji jako každý měsíc další výběr z bohaté nabídky boskovické kulturní scény. A že je z čeho vybírat, tak o tom není ani přinejmenším sporu. Vždyť jenom ta jména mluví za vše! Třeba beseda novinářky Saši Uhlové, malby Víta Ondráčka, koncert Lenky Dusilové nebo Jiřího Kotače a Alfa Carlssona. Za zmínku stojí taky další díl hudebního cyklu FOLKS!, kde vystoupí Nauzea Orchestra, nebo třeba skvělý nápad udělat akci na počest slavného boskovického rodáka Augustina Bergera.*

{% photo src="https://i.ohlasy.info/i/6a7704f1.jpg" caption="Lenka Dusilová vystoupí v Prostoru 12. listopadu" author="Zuzana Bönisch" %}

### Živé slovo: Saša Uhlová

*Prostor, 4. 11. 19.00*

Beseda s novinářkou Sašou Uhlovou, která se dlouhodobě věnuje sociálním tématům a je například autorkou oceňovaného cyklu reportáží Hrdinové kapitalistické práce. V rámci cyklu Živé slovo představí problém levné práce nebo nová témata, kterými se zabývá. Dlouhodobě píše pod levicovým médiem A2larm.

### V Kunštátě o Kunštátě

*Knihovna a Kulturní dům, 6. 11. 15.00*

V Kunštátě proběhne setkání, na kterém bude hned několik kulturních lákadel. V knihovně bude vernisáž výstavy nástěnných maleb Víta Ondráčka ke 100. výročí založení obecní knihovny. Vít Ondráček je místní grafik, malíř a ilustrátor, jeden z žáků Petra Skácela – bratra básníka Jana. Spolupracoval s několika významnými umělci, třeba s Ludvíkem Kunderou. Po vernisáži si určitě zajděte na ochotnické divadlo v kulturním domě a na čtení z tvorby Jana Halase. 

### Beseda: Česká nemocnice v Pakistánu

*Prostor, 8. 11. 19.00*

Petra Vinklerová a Štěpán Vinkler navštívili nemocnici pákistánském Baltistánu, kterou založila česká horolezkyně Dina Štěrbová. Přijďte si vyslechnout zkušenosti o horské medicíně za hranicemi Evropy. 

### Open Mic vol. 41 – Alena Pohlová / Lee banda

*Zámecký skleník, 10. 11. 19.00*

A v listopadu se můžeme těšit také na tradiční Open Mic. Alena Pohlová vystoupí se svými něžnými texty doprovázenými na piano nebo kytaru. Minulý rok vydala album Až se řeky vylijí z břehů, které je laděné spíše směrem klavírních poetických písní. Nyní s producentem Martinem Kyšperským dokončuje nové album. Na Open Micu vystoupí v solo formaci a zahraje písně jak ze starého, tak z právě teď připravovaného alba.

Také se můžeme těšit na Lee bandu, která funguje jako osvědčená klasika na folkové scéně a na Open micu nehraje poprvé a nebude určitě hrát ani naposledy. Vydala už dvě alba a svůj styl označuje jako folk rock. 

### Ohlasy naživo s Viktorem Jurdičem

*Prostor, 11. 11. 19.00*

Ani tento měsíc nás neminou Ohlasy naživo, tentokrát s Viktorem Jurdičem, studentem sociologie, který pořádal s boskovickými Piráty Týden veřejného prostoru. Jaké jsou výsledky jejich iniciativy a jaký má on sám názor na veřejný prostor v Boskovicích? To a mnohem víc se dozvíte v živém rozhovoru a závěrečnou besedou v režii Ohlasů.

### Lenka Dusilová

*Prostor, 12. 11. 20.00*

Nezaměnitelná Lenka Dusilová vystoupí v sólo verzi v boskovickém Prostoru, a to je jednoznačná bomba. Lenku Dusilovou není dle mého soudu třeba představovat. Snad jen stojí za to zmínit, že je hned devítinásobná držitelka cen Anděl, vydala desku Řeka, která je opěvována kladnými recenzemi všude, kam se člověk podívá, a celkově je považována za špičku české pěvecké scény. Přijďte si poslechnout výsledek mnohaleté cesty zpěvačky, která se ze středního proudu popkulturních rockových vod dostala postupně až do alternativní scény.

### 3\. Country bál Vatry Boskovice

*Sokolovna Boskovice, 13. 11. 19.00*

Vatra Boskovice zve na každoroční country bál. Vytáhněte ze skříně jeany, kožené boty s ostruhami, kolty, klobouky, flanelky a oprašte si čtverylku. Protože o tom, že nás čeká country bál, jak má být, tady nemůže být pochyb.

### Festival studentských kapel

*Sokolovna Boskovice, Středa 17. 11. 16.00*

Na oslavu svobody a demokracie vystoupí sedmnáctého listopadu místní studentské kapely. Představí se například lety ověřené Pružiny, dále třeba kapela Miss Mofet a další.

### FOLKS! Nauzea Orchestra / Tomáš Hrubiš

*Prostor, 20. 11. 20.00*

Tomáš Hrubiš je skladatel, pianista a pozoruhodná osobnost brněnské alternativy. Ve svých autorských skladbách osciluje mezi bryskní virtuozitou a melancholicko-psychedelickým výrazem – inspirován Filipem Topolem, Philem Glassem i Johnem Cagem. Svébytný pianista má na kontě už dvě alba: Tlecí doba a Raport. Hrou na piáno reflektuje své prožitky, svojí hudbou se často odkazuje ke svému hudebnímu idolu Filipu Topolovi. 

Po Tomášovi se představí původně ústecká a nyní pražská kapela Nauzea Orchestra, která funguje od roku 2007 a vydala na prvního máje své páté řadové album, stylově pojmenované Láska. Jedná se o první album, na kterém se šestice prezentuje skladbami pouze v rodném jazyce, i hudbou, která se přirozeně odpoutala od postindustriálních kořenů předchozích alb jako třeba The Dark Side of the Raven nebo Meisterstück Eins. Nyní se kapela orientuje do vod alternativního rocku a post rocku.

### K poctě našemu baletnímu mistru

*Zámecký skleník, 21. 11. 19.00*

Je skvělé, kolik zajímavých lidí pochází právě z Boskovic, jeden takový se zde narodil právě před 180 lety. Jde o baletního mistra Augustina Bergera. Byl význačnou osobnosti české baletní scény Národního divadla, působil například také v Metropolitní opeře v New Yorku. Na jeho počest se bude v boskovickém skleníku konat večer věnovaný dvěma vystoupením Baletu Národního divadla, přednášce o neuvěřitelném příběhu Augustina Bergera a vernisáži výstavy o této osobnosti české baletní scény.

### Jazz and blues: Alf Carlsson a Jiří Kotača Quartet

*Zámecký skleník, 23. 11. 19.00*

Švédský kytarista Alf Carlsson a český trumpetista Jiří Kotača se potkali v nizozemském Rotterdamu. Netrvalo dlouho a vytvořili spolu tuhle osobitou formaci plnou nápadité alternativně jazzové fúze, která má prostě koule a zároveň výbornou něžnost a nadhled. Celou kapelu dolňuje výborný Peter Korman na kontrabas a Kristian Kuruc na bicí. Alf Carlsson a Jiří Kotača se svou kapelou odehráli koncerty po celé Evropě a nyní zahrají i u nás ve skleníku. V hudbě můžeme hledat vlivy folklorní hudby nebo třeba prvky skandinávského jazzu a world music. Jiří Kotača se mimo jiné zapsal do zlaté síně naši jazzové scény třeba se svým Kotača orchestrem, kde hraje třeba již zmiňovaný Peter Korman. Byl nominovaný na ceny Anděl a je držitelem ceny Česká jazzová sklizeň z roku 2020.

### Drazí soudruzi

*Kino Panorama, 25. 11. 19.30*

Úřednice oddaná komunistické straně žijící na jihu SSSR v roce 1962 je zaskočená stávkou v místní továrně, které se k jejímu nemilému překvapení účastní i její dcera. Film je o tom, jak se úřednice Lyudmila setkává s pochybnostmi o komunistickém režimu a hlavně strachem o svou dceru.

### Řekni synagoga

*Muzeum Boskovice, potrvá do 18. 4. 2022*

Možná jste už natrefili na skvělé fotky od Kamila „Vočka“ Altrichtera. Jeho obrázky Boskovic a okolí jsou často překvapivé, impozantní a zkrátka krásné. S o to větší omluvou píšu tenhle odstavec, protože jsem sám natrefil na tuhle výstavu až teď, když už nějakou dobu běží. Výstava Řekni Synagoga je věnována právě fotkám Kamila ve srovnání se starými fotkami od bývalého muzejního fotografa Vladimíra M. Bláhy, který zdokumentoval zejména židovskou čtvrť.
