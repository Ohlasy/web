---
title: „Jsem rozhodnutá vstoupit do politiky. Pokud chcete město opravdu změnit, nic jiného nezbývá.“
cover-photo: https://i.ohlasy.info/i/34712a94.jpg
perex: Rozhovor s Janou Syrovátkovou, která v Boskovicích zakládá novou nezávislou kandidátku.
author: Tomáš Trumpeš
category: rozhovory
tags:
    - politika
    - volby 2022
---

*Rozhovor s Janou Syrovátkovou, která v Boskovicích zakládá novou nezávislou kandidátku. Z Boskovic pochází a před časem se do nich opět i s rodinou vrátila. Jako architektka a projektová manažerka se začala nejprve angažovat profesně ve Spolku za rozvoj architektury Boskovic. Nyní se rozhodla spolu s dalšími vytvořit v Boskovicích nové politické uskupení a kandidovat příští rok na podzim v komunálních volbách.*

{% photo src="https://i.ohlasy.info/i/03e17736.jpg" author="Tomáš Znamenáček" /%}

**Chystáš se vstoupit do boskovické komunální politiky? Jsi rozhodnutá?**

Jsem. Jsem rozhodnutá vstoupit do boskovické komunální politiky a nejsem sama.

**Co tě osobně k tomu rozhodnutí přivedlo?**

Vzala bych to asi od začátku – do veřejného života jsem v Boskovicích vstoupila, [když jsme s Petrem Ondráčkem založili spolek SRAB](https://ohlasy.info/clanky/2020/12/prichazi-srab.html). Ten vznikl proto, abychom byli pomocnou rukou pro vedení města a abychom městu věnovali svoje znalosti a zkušenosti. Po nějaké době jsem zjistila, že spolek je sice fajn věc, ale nemáme možnost přímo ovlivňovat směřování města. To jde jen přímo ze zastupitelských lavic. A to je důvod, proč vzniká celý náš tým a toto naše sdružení. Vnímám to jako přirozený vývoj.

**Pod jakou značkou?** 

Jsme sdružení nezávislých kandidátů. Název ještě nemáme definitivně vybraný. Nicméně ten pro nás není tolik důležitý. Podstatní pro nás jsou lidé, idea a naše touha město společně rozvíjet.

**Máš už kolem sebe další lidi? S kým kandidátku chystáš?**

Hlavními tvářemi jsou kromě mě Ivo Provazník a Radek Pernica. Ale není to jen otázka lídra a hlavních tváří, jsme celá skupina aktivních lidí z různých oborů, a ta skupina se neustále rozrůstá. Nejsme to jen my tři, ale jsme tým.

**S jakou odezvou ses setkala ve svém okolí?**

S velmi pozitivní. Vnímám, že odezva na naši iniciativu a snahu tady něco vytvořit je velmi pozitivní a je to vítané. Koho jsem oslovila, ten se k nám buď přidává, nebo nám aspoň vyslovuje podporu a fandí nám. To je velmi příjemné a mám z toho velkou radost.

**Jaká jsou hlavní témata, u kterých máš pocit, že Boskovice potřebují nový impuls či nový pohled na věc? Co budou vaše priority?**

Myslím si, že je důležité vzít město jako celek. Nedívat se na město jen roztříštěně z pohledu jednotlivých problematik, ale vidět ho jako jeden obrovský organismus. A potom z toho obrovského celku vzít na stůl všechny obory. Vzít si Boskovice obor po oboru – ať je to školství, doprava, rozvoj města, kultura – a uchopit to jako celek. A v každém oboru to podstatné posunout dál. Nejdřív mít masterplán, komplexní představu o městě, a potom se zaměřit na jednotlivé problémy. To mi přijde důležité.

**Chtěli byste změnit konkrétní věci, které radnice dělá, nebo i politický styl, jakým je vedená, a způsob komunikace s veřejností?**

Osobně mi na současné radnici chybí otevřenost. Směrem k lidem, k veřejnosti. Město jsme my všichni. Uznávám, že některé věci, které jsou v programu města, se současné radnici nebo i opozici dařily. Ale myslím, že je spousta věcí, které se nepodařily, nebo se daly udělat daleko líp. A některá témata nejsou debatována vůbec. Nicméně především mi chybí otevřenost.

**Už jsi zmínila, že do boskovické veřejné diskuse jsi vstoupila prostřednictvím SRABu. Občanské angažmá ti vlastně dlouho nevydrželo. Přišlo ti, že to nemá smysl, takto se angažovat? Nebo ti to přišlo málo?**

SRAB vznikl jako nepolitické sdružení odborníků a inženýrů v oblasti architektury a urbanismu. Tak, jak to má v názvu. A bude i nadále fungovat jako nepolitický. Občanské iniciativy jsou velmi prospěšné, bude důležité, abychom se ani my nebáli naslouchat odborníkům nejen z Boskovic a inspirovat se jejich nápady. Nebo je aspoň brát vážně. Nejde jen o architekty, zajisté tady jsou i odborníci z jiných oborů. Nebála bych se inspirovat se i mimo Boskovice. 

Síla občanského sdružení je ale pouze v tom, že je to poradní hlas. Ale pokud chceme město opravdu změnit a chceme, aby směřovalo tam, kde si myslíme, že by to bylo pro ně dobré, nezbývá opravdu nic jiného, než zasednout do zastupitelských lavic a jít do vedení města.

**Zároveň asi můžeš čelit výtkám, že SRAB byl vlastně politický projekt, nebo řekněme odrazový můstek – a vaše navenek odborné postoje ve skutečnosti byly politická strategie. Co bys na to řekla?**

Rozhodně to tak nebylo. To můžu říct s čistým srdcem. SRAB jsme zakládali s Petrem opravdu jako nepolitickou věc. I jsem říkala, že do politiky nikdy nepůjdu... Asi to všichni známe: Člověk míní, Pánbůh mění. Je to otázka vývoje. Nicméně SRAB byl zakládan jako nepolitický a je a vždycky bude nepolitický.

**Jak tedy vidíš současnou radnici? Díky SRABu máš poměrně konkrétní zkušenost s tím, jak vedení města pracuje – co je podle tebe špatně? Když to vezmeme třeba na procesu přípravy sportovní haly, kterého jste se účastnili?**

V řízení těchto velkých projektů bychom měli mít cíl opravdu jít za danou věcí, držet se rozpočtů a vyhraněných mantinelů, které máme. Měli bychom se inspirovat příklady, kde to fungovalo, a najít správný model a ne hledat své cestičky. To si myslím, že je důvod, proč to u haly nefungovalo. Zvolená cesta, kterou se vedení města vydalo, není z mé pozice architekta úplně šťastná. Může to dopadnout dobře, ale můžeme opět narazit. Nechci říct, že je to hra vabank, ale vystavujeme se nebezpečí, že to opět nemusí vyjít, nebo to nemusí být tak dobré. Sportovní hala je tak velká investice, že tady je opravdu nasnadě oslovit odborníky třeba formou vyzvané soutěže. Víme, že u takto velkých staveb tato cesta funguje a můžeme touto cestou jít. Je ověřená. 

**Vznikáte jako konkurence nejen pro vedení města, ale taky pro opozici. Nevidíš její činnost jako dostatečnou? Boskovická politická scéna [je hodně rozdrobená](https://ohlasy.info/clanky/2021/11/volby-koalice.html), je tady místo pro další subjekt?**

Naše sdružení vzniká z lidí, kteří na radnici neseděli. Nejsme politici, nemáme tyto zkušenosti, a to nás odlišuje. Jsme možná politicky nezkušení, ale máme zkušenosti ze své soukromé praxe, a to si myslím, že je důležité – umět toto městu nabídnout.

**Nelákalo přidat se k nějaké ze současných stran?**

Nelákalo. Nechtěla jsem se přidat  k žádné existující straně. Když jsem se do politiky pustila, chtěla jsem udělat něco úplně nezávislého, postavit něco na čisté louce a dát dohromady lidi, kteří nejsou žádným způsobem angažovaní ve vedení města.

**A co spojování do předvolebních koalic – ani to vás neláká? Chcete jít sami?**

Určitě do toho chceme vstoupit noví a sami. Neuvažujeme o předvolebních koalicích, jdeme do toho sami, se svojí ideou a se svými představami.

**Máte jasno v tom, s kým byste rádi spolupracovali? Máte blíž ke koalici, nebo k opozici?**

Pokud se bavíme o politické spolupráci, tak si myslím, že na to rozhodnutí je ještě brzy. Pokud se bavíme obecně o otázce, s kým spolupracovat, nebráníme se debatě a diskusi s nikým, komu jde o pozitivní rozvoj města. Všichni tvoříme město, všichni tady žijeme a různé pohledy jsou důležité. To je podstatné.

**Když vás nezaštítí žádná existující strana, musíte nasbírat v Boskovicích stovky podpisů jen pro to, abyste mohli kandidovat. To je cesta, kterou chcete jít?**

Počítáme s tím, že musíme sehnat asi 900 podpisů. Rádi bychom byli sdružení nezávislých kandidátů.

**To je poměrně ambiciózní úkol. Kdy chcete začít?**

Rádi bychom začali v dohledné době. Přesný termín ještě nemáme.

**V oblasti vedení velkých investičních akcí asi trochu víme, co čekat, svoje názory prezentuješ delší dobu. Ale jinak? Mluvila jsi o komplexnosti, takže asi nechcete být hnutím jednoho dvou témat. Jak bude vznikat váš program?** 

Máme v týmu lidi, kteří jsou osobně a pracovně angažovaní v různých tématech. Každý z nás má na starosti svoji oblast a byla bych ráda, aby v ní udělal představu, kam bychom se mohli pozitivně rozvíjet. Vzniknou jednotlivé skupiny lidí, kteří budou mít své gesce. Ráda bych měla na starosti rozvoj města a dopravu, Radek Pernica kulturu, Ivo Provazník školství a takto budeme pokračovat dál.

**Co vás ideově spojuje? Dokážeš už teď popsat, jaké uskupení vlastně vznikne? Budete spíš pravicoví, levicoví, konzervativní, liberální? Cítíš nějaké ukotvení na tradičních politických osách?**

Protože se bavíme o komunální politice a neřešíme tu úplně velkou politiku, myslím, že jsme takový střed. Spojujeme konzervativní i liberální členy, středopravici a středolevici. Máme konkrétní cíle a myslím, že tím dokážeme oslovit téměř všechny. Jde nám především o vizi, o snahu o rozvoj města. To je důležitější než se dělit na konzervativce a liberály. Náš cíl je rozvoj města, chceme ho posunout dál.

**A jaký je váš politický cíl, jaké jsou vaše ambice? Jakého zisku mandátů byste rádi dosáhli a jak silnou pozici ve vedení města byste chtěli mít?**

Jaké jsou naše ambice? Na to bych asi použila jen jedno slovo, a to: velké.

**Co to znamená pro tebe osobně? Budeš lídryně kandidátky?** 

Ano, budu lídryně. Na čele kandidátky spolu s Ivo Provazníkem a Radkem Pernicou.

**Byla bys ochotná vykonávat politiku jako svou profesi a usilovat o pozici místostarostky nebo starostky?**

Pokud nás budou občané chtít, což je především otázka na ně, já jsem ochotná politickou odpovědnost převzít a pokusit se na městě svůj díl odpracovat.