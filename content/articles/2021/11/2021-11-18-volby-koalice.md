---
title: "Rok do voleb: Půjdou všichni do voleb samostatně?"
cover-photo: https://i.ohlasy.info/i/a5c62deb.jpg
perex: "Rok před komunálními a senátními volbami jsme se pokusili zmapovat situaci a náladu v jednotlivých stranách. Díl třetí: Chtějí se strategicky spojovat, nebo bude naopak politická nabídka v Boskovicích ještě roztříštěnější?"
author: Tomáš Trumpeš
category: zpravodajství
tags:
    - politika
    - volby 2022
---

*Rok před komunálními a senátními volbami jsme se pokusili zmapovat situaci a náladu v jednotlivých stranách. Postupně se věnujeme [plánům a ambicím politiků](https://ohlasy.info/clanky/2021/11/kandidati.html), [volebním tématům](https://ohlasy.info/clanky/2021/11/temata-voleb.html) a roztříštěnosti boskovické politické scény. Díl třetí: Chtějí se strategicky spojovat, nebo bude naopak politická nabídka v Boskovicích ještě roztříštěnější?*

{% photo src="https://i.ohlasy.info/i/a5c62deb.jpg" caption="Ilustrační foto" author="Zdeněk Tesař" /%}

Boskovická politická scéna je dosti roztříštěná a nové subjekty dál přibývají. Pokud by STAN a Sportovci kandidovali samostatně, vzniklo samostatné Moravské zemské hnutí a objevila se nová občanská kandidátka, o jejímž vzniku se zatím spekuluje, mohlo by se o 27 mandátů v boskovickém zastupitelstvu ucházet až rekordních 14 subjektů.

Na celostátní úrovni teď ve sněmovních volbách dobře zafungovaly předvolební koalice, ale v Boskovicích to nevypadá, že by se myšlení stran ubíralo tímto směrem. „Myslím si že v komunálních volbách je tento model stěží použitelný. Komunální volby probíhají na základě odlišných principů než parlamentní volby,“ domnívá se kupříkladu Jaroslav Dohnálek z ODS. Lidovec Michal Knödl souhlasí s tím, že boskovická politika je hodně roztříštěná, spojování s jiným subjektem ale KDU-ČSL neplánuje. „Dovedeme si představit povolební spolupráci opět na platformě Spolu a s dalšími koaličními partnery, avšak neuvažujeme o společné kandidátce,“ komentuje otázku koalic Michaela Žejšková z TOP 09.

Radek Šamšula připomíná, že pro Piráty účast v koalici nedopadla úplně nejlépe. „Náš celostátní koaliční partner STAN v Boskovicích navíc v minulých volbách kandidoval s uskupením Sportovci Boskovice. Se zastupiteli za toto uskupení v poslední době nejsme ve shodě kvůli rozdílnému pohledu na zásadní investice města. Ostatně s názorem, že pokud u nás chceme postavit kvalitní stavbu, například sportovní halu, za větší desítky milionů korun, měli bychom dát naprosté maximum do přípravy a vypsat kvalitní architektonickou soutěž, jsme v současném zastupitelstvu téměř osamoceni. Myslím si, že bychom neměli dělat před volbami kompromisy vstupem do libovolné koalice. Na ty bude dostatečný prostor po volbách,“ uvedl Radek Šamšula. Avšak dodává, že pokud by v Boskovicích vznikala samostatná kandidátka STAN, určitě by s ní Piráti chtěli probrat názory na chod města. „Ale stejně tak bychom chtěli jednat s každým dalším nově vznikajícím uskupením,“ uzavírá.

Velký rozdíl vidí lídr ČSSD Petr Malach na komunální a celostátní úrovni v politickém světě. „Já bych osobně zatím zůstal na úrovni samostatné kandidátní listiny, ale je před námi ještě celý rok, tak uvidíme, jak se bude situace vyvíjet. A hlavní slovo budou mít určitě i členové místní organizace ČSSD Boskovice, jak bude kandidátní listina vystupovat,“ uvedl.

To šéf komunistů Ladislav Topínka by spojování na levici viděl rád. „Dále budeme sledovat názory ČSSD jak na celostátní úrovni, tak i na úrovni města z hlediska možné předvolební koalice s KSČM. Zatím ze strany ČSSD nebyl zájem, ale doufáme, že se tento názor změní. KSČM má zájem spojit dohromady levicové síly, aby levicový volič nevyšel naprázdno jako v parlamentních volbách. Levicové strany by měly dle KSČM mít především odpovědnost k levicovým voličům a hodit za hlavu vzájemné averze,“ domnívá se Ladislav Topínka.

Předvolební koalice neplánuje hnutí ANO ani Trikolóra.
