---
title: Zpravodajský přehled za duben
cover-photo: https://i.ohlasy.info/i/0add2921.jpg
author: Nikol Halamásková
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v dubnu na Boskovicku událo.*

{% photo src="https://i.ohlasy.info/i/0add2921.jpg" caption="Nová městská rada" author="Jaroslav Parma" /%}

Oproti celorepublikovému stavu ustupuje pandemie koronaviru na okrese Blansko pomaleji. V dubnu zde v souvislosti s covidem zemřelo dalších asi 40 lidí, v březnu to bylo 45 lidí. Celkem hygienici na okrese evidují už přes 320 úmrtí. Počet aktuálně pozitivně testovaných ale poklesl během měsíce na méně než polovinu a činil na konci dubna okolo osmi set lidí. Za duben přibylo více než tisíc případů, přičemž za březen to byly přes tři tisíce.

Zastupitelstvo stvrdilo [novou boskovickou koalici ](https://ohlasy.info/clanky/2021/04/nove-vedeni.html)ODS, ČSSD, TOP 09, KDU-ČSL a Boskováci. Ke starostovi Jaroslavu Dohnálkovi byli zvoleni místostarostové Petr Malach (ČSSD) a Michaela Žejšková (TOP 09), dovoleni byli i noví radní: Karel Ošlejšek (ČSSD), Michal Knödl a Jaromíra Vítková (KDU-ČSL). Politická [krize skončila.](https://ohlasy.info/clanky/2021/04/komentar-koalice.html)

Na radnici tak končí oba dosavadní místostarostové [Lukáš Holík ](https://ohlasy.info/clanky/2021/04/rozhovor-holik.html)(ANO) i [Radek Mazáč ](https://ohlasy.info/clanky/2021/03/rozhovor-mazac.html)(STAN a Sportovci).

Architekti ze spolku SRAB zveřejnili [vlastní návrh řešení ](https://ohlasy.info/clanky/2021/04/cervenka-srab.html)sportovního a volnočasového areálu Červená zahrada.

Městu se [podařilo scelit vlastnictví pozemků v proluce U Koupadel](https://ohlasy.info/clanky/2021/05/zastupitelstvo.html). V budoucnosti plánuje proluku zastavět.

Probíhá testování ve firmách a ve školách. Velké [boskovické podniky zachytily ](https://www.facebook.com/mestoboskovice/posts/4024555967627003) během dvou týdnů celkem 20 pozitivních osob. 

Byla zahájena [rekonstrukce Hybešovy ulice](https://boskovice.cz/rekonstrukce-ulice-hybesova-je-zahajena/d-41603).

Na jihu Moravy [klesla nezaměstnanost ](https://blanensky.denik.cz/zpravy_region/nezamestnanych-na-jihu-moravy-je-mene-navzdory-koronaviru-20210412.html)na 4,6 procenta.

Odstartoval [druhý ročník participativního rozpočtu](https://ohlasy.info/clanky/2021/04/paro.html), projekty je možné přihlašovat do 30. června. Vyhrazeno je pro letošek 400 tisíc korun.

Zastupitelstvo [schválilo směnu pozemků na Chmelnici](https://ohlasy.info/clanky/2021/05/zastupitelstvo.html). Město získá část pozemků pro výstavbu další ulice, developeři z BK Investu pozemky pro stavbu bytových domů. Směně [předcházela kritika ](https://ohlasy.info/clanky/2021/04/smena-pozemku.html)a diskuse na zastupitelstvu.

Oldřich Kovář se [na zastupitelstvu loučil s funkcí ](https://ohlasy.info/clanky/2021/05/zastupitelstvo.html)ředitele KZMB. Nahradí jej Ondřej Dostál.

Na náměstí 9. května vznikne [nové separační stanoviště](https://ohlasy.info/clanky/2021/04/z-radnice.html). Mělo by být podobné tomu na Bílkově ulici.

V rámci [velkoplošných oprav chodníků ](https://ohlasy.info/clanky/2021/04/z-radnice.html)je letos v plánu dokončení ulice Ludvíka Vojtěcha, levá strana ulice Bedřicha Smetany při pohledu od Sokolské a chodníky v areálu Městské správy sociálních služeb na ulici Sadová.

[Audit nemocnice](https://ohlasy.info/clanky/2021/05/zastupitelstvo.html), který zpracovala za 770 tisíc společnost Deloitte, [je hotov](https://data.ohlasy.info/2021/nemocnice-audit.pdf). Jeho závěry tlačí město k úvahám o privatizaci nemocnice.

Hotový je i audit stavby CZT Boskovice střed. K dispozici ho zatím dostali zastupitelé.

Město schválilo [dotaci 2 miliony korun na výměnu dvou kotlů ](https://ohlasy.info/clanky/2021/04/z-radnice.html)v systému CZT. Další investice by měly následovat.

[Cena za vodné a stočné ](https://ohlasy.info/clanky/2021/04/z-radnice.html)bude letos necelých 107 korun. Město plánuje intenzifikaci čistírny odpadních vod a další opravy.

Město [rozdělilo dotace ](https://ohlasy.info/clanky/2021/04/z-radnice.html)na opravy památek a na obnovu objektů, které se nacházejí v památkové zóně, ale památkami prohlášené nejsou.

Město plánuje cyklostezku z Boskovic do Vratíkova. [Optimální trasu hledá ](https://boskovice.cz/hledani-optimalni-trasy-cyklostezky-do-vratikova/d-41607)pracovní skupina.

Boskovice [připravují koncepci rodinné politiky ](https://boskovice.cz/jednani-pracovni-skupiny-rodinne-politiky-mesta-boskovice/d-41677)na léta 2021–2030, problematiku řeší sociální komise a pracovní skupina rodinné politiky.

Město Boskovice [pořídilo do Mladkova radar ](https://ohlasy.info/clanky/2021/05/zastupitelstvo.html)na měření rychlosti. V Mladkově plánují také opravu hřiště.

Město získalo téměř [třímilionovou dotaci ](https://ohlasy.info/clanky/2021/05/zastupitelstvo.html)na projekt s názvem Boskovice rozvíjí komunikaci.

[Plánuje se aktualizace ](https://ohlasy.info/clanky/2021/05/zastupitelstvo.html)strategického plánu města Boskovice.

Město řeší [navýšení kapacity mateřské školy na Lidické ](https://boskovice.cz/ms-lidicka-cekaji-zmeny/d-41734)formou rekonstrukce nebo přístavby a také zlepšení dopravní situace kolem budovy.

Rodačka z Boskovic [Marie Henzlová převzala ocenění za účast v odboji ](https://boskovice.cz/marie-henzlova-prevzala-oceneni/d-41684)během druhé světové války. 

Suchý [investuje do kempu](https://blanensky.denik.cz/zpravy_region/suchy-investuje-do-zastaraleho-kempu-na-plazi-u-rybnika-jsou-nove-apartmany-2021.html), na břehu rybníka vznikly nové apartmány.  Obec plánuje postavit i [novou hasičskou zbrojnici ](https://blanensky.denik.cz/zpravy_region/hasicum-ze-sucheho-postavi-vedle-kulturniho-domu-zbrojnici-takto-bude-vypadat-20.html)s veškerým zázemím. 

[Koupaliště v Lysicích ](https://blanensky.denik.cz/zpravy_region/na-lysickem-koupalisti-opravuji-toalety-a-prevlekarny-za-tri-miliony-korun-20210.html)bude mít za tři miliony nové rozvody vody a elektřiny, opravují se i převlékárny a toalety. 

Restaurovaná opona od malíře Otakara Kubína [se vrátila do Vanovic](http://www.regionpress.cz/Vzacna-opona-je-zpatky-doma-id-23278.aspx).

Potok Výpustek ve Skalici nad Svitavou [zbarvila neznámá červená látka](http://www.regionpress.cz/Zkoumaji-neznamou-latku-id-23318.aspx). Případem se zabývá Česká inspekce životního prostředí. 

[Stavba průtahu Rájcem ](https://blanensky.denik.cz/zpravy_region/krajsti-silnicari-nejvetsi-stavbou-je-obchvat-cebina-opravime-i-51-20210420.html)je v plném proudu. Hotová by měla být příští rok na podzim.

V regionu [pokračují archeologické nálezy ](https://brnensky.denik.cz/veda-a-technika/archeologie-plynovod-moravia-objevy-20210405.html)v trase plánovaného plynovodu Moravia.

Zastánci Svárovské aleje svůj boj nevzdávají. Alice Hrbková a Hynek Skořepa byli za svou [snahu o záchranu aleje](https://ohlasy.info/clanky/2021/04/svarovska-alej.html) nominováni na [Cenu Josefa Vavrouška ](https://www.cenajosefavavrouska.cz/)za výjimečný počin.