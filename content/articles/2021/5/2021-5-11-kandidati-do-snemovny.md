---
title: "Sněmovní volby se blíží. Kdo se utká o křesla z regionu?"
cover-photo: https://i.ohlasy.info/i/474bc9a8.jpeg
perex: Připravili jsme přehled známých kandidátů z okresu ze sněmovních politických stran, které se utkají o 23 křesel připadající na Jihomoravský kraj.
author: Marek Osouch
category: zpravodajství
tags: politika
---

*Za pět měsíců budou voliči vybírat nové složení dvousetčlenné Poslanecké sněmovny. V současnosti v ní z okresu Blansko zasedají pouze tři politici: Lenka Dražilová z hnutí ANO a Jan Hrnčíř z SPD, kteří jsou zároveň také blanenskými zastupiteli, a krátce také zastupitel Lipůvky Libor Hoppe z ODS. Přímo z Boskovicka není ve sněmovně nikdo. Připravili jsme přehled známých kandidátů z okresu ze sněmovních politických stran, které se utkají o 23 křesel připadající na Jihomoravský kraj.*

{% photo src="https://i.ohlasy.info/i/474bc9a8.jpeg" caption="Ilustrační foto" author="Tomáš Znamenáček" /%}

### Hnutí ANO

Dnes vládnoucí a ve sněmovně nejsilnější uskupení jako vždy vyčkává s odtajněním kandidátky až na poslední chvíli. V tuto chvíli není známý ani lídr, i když už před časem vicepremiérka a ministryně financí Alena Schillerová – původem z Brna – prohlásila, že je připravena vést jihomoravskou kandidátku. 

Z regionu chce křeslo obhájit Lenka Dražilová, která na přímý dotaz Ohlasů odpověděla, že má zájem se ucházet o místo na kandidátce. Naopak bývalý boskovický místostarosta Lukáš Holík kandidovat nebude.

A není sám. Mnoho regionálně známějších politiků včetně poslanců už nechce kandidovat. Na listině se tak neobjeví poslanci Pavel Staněk ani Rostislav Vyzula. Voliči nenajdou ani jméno exprimátora Brna Petra Vokřála či ministra školství Roberta Plagy. Ani jeden z nich ani nehodlá znovu vstupovat do obnovované brněnské organizace hnutí ANO, která byla loni zrušena kvůli hádkám souvisejícími s korupční kauzou Stoka. Hnutí ANO bude ve sněmovně obhajovat sedm „jihomoravských“ křesel.

### SPOLU

Název SPOLU nese název společné koaliční kandidátky tří sněmovních stran – ODS, KDU-ČSL a TOP 09. Pod vedením celostátního a zároveň jihomoravského lídra Petra Fialy by chtěly strany díky spojení sil dosáhnout na vítězství a odstavit od vlády Andreje Babiše. Dohromady dnes mají tyto tři strany šest poslanců z Jihomoravského kraje.

Zatímco ODS vsadila na předních místech na ostřílené tváře, jako je Petr Fiala nebo Pavel Blažek, lidovci šli cestou nové mladé síly, a tak se jako dvojka na kandidátce objevil relativně neznámý starosta Bučovic Jiří Horák. TOP 09 po vnitrostranických problémech, kdy se na jihu Moravy zbavila dvou výrazných tváří v podobě starosty Židlochovic Jana Vituly a starosty brněnských Židenic Petra Kunce, nasadila jako svou jedničku stávajícího poslance Vlastimila Válka, který je i předsedou poslaneckého klubu.

Z regionálních politiků se nejvýše vyšplhal podnikatel z Lipůvky Libor Hoppe z ODS, který je také krátkou dobu poslancem. Nahradil totiž zemřelého Jiřího Ventrubu. Na kandidátce je na devátém místě. Dalšími občanskými demokraty z regionu jsou na 22. místě primářka z blanenské nemocnice Jana Novotná a na 28. místě ještě také mladý boskovický politik Martin Staněk.

Z lidovců je nejvýše na třináctém místě starosta Kotvrdovic Jindřich Kocour a z regionu už mezi lidovci na kandidátce figuruje pouze bývalá místostarostka Boskovic Dagmar Hamalová na 29. místě. Poslední z trojlístku koaličních stran, TOP 09, nemá na kandidátce z okresu Blansko vůbec nikoho.

### Piráti + STAN

Piráti a Starostové a nezávislí utvořili také vlastní koaliční kandidátku stejně jako předchozí trojice stran a mají stejný cíl jako SPOLU – vyhrát volby a ukončit vládu Andreje Babiše. Na jihu Moravy se do jejího čela postaví stávající poslanec Radek Holomčík, který vedl Piráty na jihu Moravy do voleb i před čtyřmi lety. Druhé místo pak získala taktéž minulá jihomoravská lídryně hnutí STAN Jana Krutáková. V minulých volbách Piráti dosáhli na jihu Moravy na dva mandáty, STAN na jeden.

Piráti na předních místech jasně převažují, další kandidáti Starostů totiž obsadili až sedmé a desáté místo. Z pirátských kandidátů jde vedle Holomčíka a druhého poslance z Jihomoravského kraje Tomáše Vymazala většinou o politiky, kteří dosud v žádných volbách nezískali mandát. Z okresu Blansko se z Pirátů nejvýše na 11. místo dostal Filip Vítek z Kunic nedaleko Kunštátu, na 21. místě pak je také ještě Anna Trávníková z Boskovic.

Hnutí STAN tak bude mít na jihomoravské kandidátce méně kandidátů, a tak i na ty z regionu se dostalo až ke konci kandidátky. Až ve třetí desítce podporuje za STAN tuto koaliční kandidátku starosta Suchého Jakub Hlubinka a také Filip Jimramovský z Boskovic. 

### ČSSD

Pro sociální demokraty, kteří lavírují nad propastí odchodu ze sněmovny, budou volby skutečně o přežití a budoucí existenci nejstarší české politické strany. Na jihu Moravy se do čela této kandidátky postaví krajský předseda ČSSD a starosta brněnské Líšně Břetislav Štefan, který původně zvažoval i kandidaturu na předsedu strany. Nakonec podpořil exministra zahraničí Tomáše Petříčka, který neuspěl. Záda mu bude krýt další neúspěšná kandidátka na předsedkyni ČSSD Kateřina Valachová.

Štefan slibuje, že na kandidátce nebudou staré známé tváře, které dokážou natáhnout voliče, ale zároveň jich hodně odradit. Jmenovitě má na mysli Michala Haška, který se stal nedávno náměstkem na ministerstvu vnitra, nebo brněnského exprimátora Romana Onderku, jenž na dubnovém stranickém sjezdu uhájil post prvního místopředsedy. ČSSD na jihu Moravy bude obhajovat dva mandáty. 

Z okresu Blansko se na kandidátce nejvýše objeví na čtvrtém místě boskovický místostarosta Petr Malach. V první desítce je pak ještě na devátém místě také blanenský zastupitel Michal Souček. 

### KSČM

Podobně jako ČSSD nemají nejlepší vyhlídky ani komunisti, jenž dnes mají dva jihomoravské poslance. Na jižní Moravě jejich kandidátku stejně jako před čtyřmi lety povede poslanec Ivo Pojezný. Mezi kandidáty se ale tentokrát už vůbec neobjeví druhý jihomoravský poslanec a bývalý předseda KSČM Miroslav Grebeníček.

Z regionu se na kandidátce objeví nejvýše na pátém místě předseda okresní organizace KSČM a blanenský zastupitel Emil Pernica, na 12. místě je místostarosta Velkých Opatovic Jaroslav Bárta a na 19. místě zastupitel Křtin Radek Boháček.

### SPD

Hnutí Svoboda a přímá demokracie Tomia Okamury stejně jako Babišovo ANO zatím nepředstavilo své kandidátky. Stávající poslanec, krajský zastupitel a taktéž blanenský zastupitel Jan Hrnčíř se však plánuje znovu ucházet o post lídra sněmovní kandidátky. Toto místo získává ve všech volbách od roku 2016, proto také kumuluje tři politické funkce. Podle jeho slov budou mít kandidátku sestavenou v červnu. Za jihomoravskou organizaci SPD dnes ve sněmovně sedí tři poslanci.
