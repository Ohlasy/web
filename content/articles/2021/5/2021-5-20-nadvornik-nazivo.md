---
title: „Velké změny nejde dělat ráz naráz. Osobně si myslím, že to chce čas.“
cover-photo: https://i.ohlasy.info/i/a6148b9d.jpeg
perex: Rozhovor s Janem Nádvorníkem, zastupitelem za Piráty. Mluvili jsme o opoziční pirátské politice v Boskovicích, o jeho osobní zkušenosti s politikou i pohledu na další vývoj v Boskovicích.
author: Tomáš Trumpeš
category: podcast
tags: politika
---

*Rozhovor s Janem Nádvorníkem, zastupitelem za Piráty. Mluvili jsme o opoziční pirátské politice v Boskovicích, o jeho osobní zkušenosti s politikou i pohledu na další vývoj v Boskovicích. Rozhovor proběhl v živém streamu Ohlasy naživo, kromě zvukového záznamu nabízíme i kompletní přepis.*

{% podcast_player file="2021/podcast/jenda.mp3" /%}

**Co tě přitáhlo ke komunální politice? Proč ses rozhodl do toho jít?**

To byla asi náhoda. Chtěl jsem podpořit nějakou změnu, já sám jsem do politiky vlastně nechtěl a chtěl jsem jen podpořit kandidátku Pirátů. A dopadlo to tak, jak to dopadlo.

**Váhal jsi v tu chvíli, jestli mandát přijmout, nebo to někomu nechat? Nebo sis říkal: když už jsem dostal důvěru, budu tam pracovat?**

No jasně, neváhal. To by byla asi hloupost, nevzít to, když už do toho člověk jde s tím rizikem, že může být zvolený. Tak je jasné, že by to byla hloupost.

**Ale mluvíš o tom jako o riziku, neříkal sis: třeba to vyjde…**

Já jsem chtěl být na konci kandidátky. Ale tam chtělo být dalších dvacet lidí, takže jsem skončil na pátém místě. Říkal jsem si, že to je nevolitelné místo, takže je to dobré. A nevyšlo to.

**Když se dnes po tom čase, co jsi v zastupitelstvu, ohlédneš zpátky, můžeš říct, jakou zkušenost ti to přineslo? Jak to hodnotíš, když jsi o toho šel s ne úplně velkou vůlí?**

Už asi vím, proč tam ti lidi nechtějí chodit. To je jasné. To prostředí je prostě takové šílené. To bych vlastně chtěl ještě říct k té první otázce – mojí motivací bylo podpořit ty lidi, kteří by si zasloužili tam být a nejsou tam. Dneska vidím, proč tam nejsou, a to si myslím, že se snažíme trošku měnit. A jak byla ta otázka?

**Jakou zkušenost ti to zatím přineslo?**

Že je to ještě dlouhá cesta na nějakou změnu. Je pomalá, ale je. To je dobré.

**Co tě na politice nejvíc baví a co je tam naopak nevděčné? Zatím jsi to řekl obecně, že to prostředí není vlídné. Ale nejdřív to pozitivní.**

Myslím, že trošku plníme tu úlohu, kterou jsme si na začátku dali s Piráty tady v Boskovicích, a to je obecně zlepšit komunikaci zastupitelů s občany. To si myslím, že se nám daří už jen tím, že tam jsme. Protože je mnohem jednodušší, když mě někdo potká na pivu – naše ročníky – že je tam někdo tak mladý, jako jsme my. Nebo mladší, nejsem už zase tak mladý. Zkrátka se otevírají možnosti pro komunikaci, ať už někde na pivu, kdyby byly otevřené hospody, nebo kdekoli, kde mě někdo zastaví na ulici a může se na cokoli zeptat. Což by normálně člověk asi neudělal, když potká někoho staršího.

**Tohle popisuješ jako pozitivní dopad pro ty lidi, nebo pro tebe? Tohle tě baví na politice? Nebo tě to štve, když tě někdo v hospodě otravuje s politikou?**

Už je to tak dlouho, že nedokážu rozeznat, kdy se mě na to fakt ptají a kdy otravují. 

**Tebe to neotravuje?**

Ze začátku to byl nápor. A už jsem si na to zvykl. 

**Protože otázka zněla, co tebe baví na politice.**

Co mě tam baví? Ty bláho… No tak je to výzva. A baví mě podporovat ten proces, aby se tam dostali ti noví lidi. No jako není tam moc zábavy. Však to sleduješ.

**Mě politika baví.**

Aha.

**Co je teda naopak nevděčné? Trochu jsi to popsal, že to prostředí není moc přátelské. Čím to je a jak to na tebe dopadá?**

Mě asi hodně zarazilo to, jaký je celý ten proces. Čekal bych, že když je na zastupitelstvu diskuse, že se skutečně může diskutovat. Ale celá atmosféra je tam hodně napjatá. Mám pocit, že se každý bojí něco říct, aby neřekl něco špatně a není tam prostor pro chyby. Já sám říkám, že kde není prostor pro chyby, nemůže nic nového vznikat. A myslím si, že je to velká škoda. Protože cokoliv někdo řekne, tak dostane takovou čočku, že je to někdy šílené. Ale to si myslím, že je právě úkol – vyměnit ty politiky za nějaké novější. A nejenom ty politiky, ale i třeba ten úřednický aparát kolikrát.

### Nikdo neví, co a kdo a jak dělá 

**Tvoje téma v boskovické politice je zároveň téma, které je klíčové pro Piráty vůbec, a to je transparentnost. Usiluješ o různé formální změny v tom, jak radnice poskytuje informace. Myslíš si, že je to v Boskovicích velký problém?**

Asi je, ano.

**Tady došlo k velkým změnám v minulém volebním období, kdy přišlo nové vedení radnice s paní starostkou Nedomovou, tehdy se dost věcí změnilo. Radnice se dost otevřela, otevřely se různé komunikační kanály a dnes bych řekl, že jsou na tom Boskovice ve srovnání s jinými městy docela dobře. V tom, jaké množství informací zveřejňují z rady a ze zastupitelstva. Jsou města, kde se nezveřejňují ani hlasování ze zastupitelstva, natož jmenovitá hlasování z rady. Ale vy si myslíte, že tohle by mělo jít ještě mnohem dál? Nebo je pro tebe problém spíš ve formě, jakou se to zveřejňuje?**

Myslím si, že obojí. Proto jsme i navrhovali určité věci.

**Co to bylo? Co vám konkrétně chybí?**

Vezmu to spíš obráceně. Já potkávám lidi, kteří si stěžují na boskovickou politiku a na to, jak se tady některé věci dělají. Ale vesměs zjišťuji, že jim chybí informace, aby se pak mohli v příštích volbách rozhodnout líp. Ti lidi si třeba stěžují na některé věci a já ty lidi třeba znám a vím, koho konkrétně volí, tak mi to přijde trošku k pláči, protože oni volí přesně ty lidi, kteří mají tyhlety názory, proti kterým by oni rádi bojovali. Myslím si ale, že to není chyba těch občanů, je to chyba vedení nebo chyba v prezentaci práce vedení, protože dnes je to nastavené tak, jak to bylo doteď zvykem. A zvykem bylo to, že občan odevzdá svůj hlas a pak se děje něco čtyři roky, nikdo neví, co a kdo a jak dělá a pak se zase jede nějaká předvolební kampaň. A mezitím vlastně nic není. A já si myslím, že by se mělo lépe komunikovat v tom smyslu, že se říká, kdo jak hlasoval, kdo jaké má názory, kdo jaké má postoje. Kde chce co postavit a jak.

**Je pro tebe důležitá i ta forma, kterou se to podává? Jako že by měla být atraktivní a vstřícná k občanům? Co konkrétně by v tomto mělo město dělat jinak?**

Atraktivní, to je hodně subjektivní věc. Já třeba nemám rád balkonové fotografie, to si myslím, že je přežitek. Ale myslím, že informace by měly být dostupné, jak můžou v dnešní době být. Ty asi narážíš na to, že jsme začali přepisovat usnesení a hlasování zastupitelstva. Nebo ne?

**Já ani tak na nic konkrétně nenarážím. Spíš mě zajímá, jak to vidíš a co konkrétně bys navrhoval pro to, aby se to zlepšilo.**

Příklad je právě to usnesení a hlasování zastupitelstva. My jsme navrhovali, aby se to přeneslo nějakou interaktivní formou na web města. Dnes je to tak, že si člověk stáhne dva pdf soubory – v jednom je to, o čem se hlasovalo, to znamená ten bod a usnesení, a v druhém je, kdo jak hlasoval. Tohle je dost těžké spárovat. To je jedna věc. Člověk v tom může udělat chybu, může se lehce přehlédnout. Je to trochu náročný proces, není to úplně jednoduché. Může se v tom stát chyba. A zároveň když hledáš konkrétní téma, které tě zajímá, tak musíš vědět, v kterém pédéefku to hledat. Není to tak úplně jednoduché. A to si myslím, že je už nějaký mantinel, nějaká zábrana pro to, aby se lidi dostali k informacím. Zároveň ty dokumenty odkazují často na přílohy, který nejsou vůbec zveřejňované. A to je taky škoda. Samozřejmě existuje zákon sto šest, díky kterému si to může každý vyžádat a nechat si to poslat. Ale to už je nějaký práh, který nepřekoná každý.

**Jakou máš tedy zkušenost ze svého okolí? Už jsi zmínil, že potkáváš lidi, kteří jsou nespokojení s politikou – je to převažující? Zajímají se podle tebe lidi o politiku, nebo ne?**

Vlastně jo. Zjišťuju, že zajímají, což je skvělé. To je pozitivní na tom dvou a půl letém období, kdy tam jsme. Fakt zjišťuju, že lidi mají zájem. A už jen to, že se k informacím nemohli dostat a skrze mě se třeba můžou na něco zeptat. To je skvělé.

### Pomalu se začít učit

**Zmínili jsme tu transparentnost, jaká jsou pro tebe další prioritní témata? Je tady něco, co teď pokládáš pro Boskovice za hodně důležité? Co bys chtěl prosadit a na co by ses chtěl zaměřit?**

V oblasti transparentnosti?

**Ne, teď myslím kdekoli jinde. Posuňme se dál.**

Myslím, že vedení města by mělo víc pracovat na programovém prohlášení a na prioritách. Je vidět, že čtyři roky jsou strašně krátká doba na to, něco tady vybudovat a uskutečnit. Myslím, že další vedení by v tom mělo pokračovat. Měl by být nějaký úzus, aby se ty strany nepřetahovaly na tom laně každé čtyři roky na jinou stranu. To mně přijde škoda.

**A jak to mají Piráti? Pracují na programu? Aby bylo jasné, když se dostanete na radici vy, abychom měli představu, co byste ty čtyři roky na radnici dělali?**

Ano. Makáme na tom.

**Ty mluvíš o tom, že chceš prosadit nějaké změny, ale zároveň říkáš, že by nová radnice měla navázat na to, co dělala radnice předtím. Tak jak to je? Kdybyste přišli k moci vy jako Piráti, chtěli byste udělat nějakou tlustou čáru za minulostí a začít dělat jiné věci a jinak, nebo hlavní projekty, jak jsou dnes ve městě rozjeté, vnímáš jako něco, na co byste mohli navázat a dotáhnout to do konce?**

Tam strašně záleží na tom, kolik už se na tom proinvestovalo. To je podle mě jasné měřítko pro to, jestli na tom pokračovat, nebo ne. Tohle jsme jasně řekli v případě knihovny, který by se dal taky rozporovat, ale přišlo nám dobré podpořit knihovnu jako takovou. Zároveň to byl jasně viditelný přešlap, díky němuž jsme se měli poučit z těchto chyb a dělat to nějak jinak. To, že lidé, kteří to dříve kritizovali, byli v opozici a teď jsou… no teď se to teda dost promíchalo… ale byli teď v koalici a dělají to samé, co dřív kritizovali, mě zaráží.

**Teď narážíš na způsob výběru architekta na sportovní halu.**

Ano.

**Tam si myslíš, že by to město mělo dělat jinak.**

Určitě.

**Ale zároveň kdybyste se dostali na radnici v příštím volebním období, tak byste si řekli: co se dá dělat, nebo byste řekli: *tak vezmeme tuto studii, zavřeme ji do šuplíku a vyhlásíme novou soutěž*?**

No to těžko říct. Já si myslím, že v tomhle by se dalo ještě něco dělat. Uvidíme, s čím pan Fránek, respektive pan Kalach přijde. Ale tohle je otázka. Tohle fakt nedokážu říct.

**Když mluvíš o změně, jak moc velká změna politiky by tady měla nastat? Přichází boskovičtí piráti s vizí větší změny kurzu, nebo s řadou spíše kosmetických úprav?**

Myslím si, že musíme nastavovat směr. Pomalu a jistě. Velké změny nejde dělat ráz naráz. Osobně si myslím, že to chce čas. Musíme se seznamovat s celým procesem, s tím, jak to chodí na úřadě a tak. Nám by hrozně pomohlo, kdybychom v příštím volebním období třeba dostali pozici radního a pomalu se začít učit, v celém tom procesu.

**To jsme mluvili o změně politiky a teď se tě zeptám na změnu města. Když dnes jako politik chodíš po Boskovicích, díváš se kolem sebe a vidíš, jak věci vypadají a jakým způsobem jsou řešeny, tak jak se na to díváš? Potřebuje město celkovou změnu přístupu k tomu, jak je organizováno a jak funguje? Nebo se v tomto zase dá navázat a necítíš potřebu nějakých velkých a radikálních změn?**

Ty jo, teď nevím, co přesně myslíš.

**Myslím třeba způsob organizace dopravy, větší investiční akce, infrastrukturu, ale i přístup k veřejnému prostoru obecně, třeba k veřejné zeleni.** 

Tohle si myslím, že bude velké téma našeho programu na příští volby. A mně se právě nelíbí, že se informace k občanům vůbec nedostávají. Nebo se dostávají až v nějaké finální fázi, kdy už se to může jen drobně připomínkovat. A to je většinou už strašně pozdě, protože vzniká nějaké nedorozumění, nepochopení a spíš negativní reakce. O tom, jaké jsou tady záměry třeba z pohledu cyklostezek a řešení dopravy, vlastně víme máloco. Skoro nic. Víme, že se starosta s někým sešel, vidíme pár fotek. Bývají tam fotky s nějakými plány na stole, tak já si je zoomuji, abych z těch plánů aspoň něco vyčetl, ale většinou je to tak špatně vyfocené nebo s tak nízkým rozlišením, že z toho nic nevyčtu. Takže to si myslím, že by se mohlo zlepšit. Určitě.

**Není tohle i váš úkol, jako opozice? Vy jste zastupitelé, máte ze zákona nárok na informace z radnice, můžete do toho procesu vstupovat daleko víc a zprostředkovávat to veřejnosti a svým voličům. Nemáte v tomto rezervy?**

No máme. Možná ano. Ale z pozice opozice je to dost těžké se k těm informacím dostat. 

**Je to těžké? Není to samozřejmost, že když si jako zastupitelé řeknete: *tady mně pošlete, co se teď projednávalo*, tak že to hned dostanete?**

Může to tak asi fungovat. Ale tohle nebyla úplně teď naše priorita. Na tohle jsme se popravdě řečeno nezaměřovali.

**Vrátím se teď k původní otázce, jak moc by se měly změnit Boskovice – mám dojem, že to ještě úplně nezaznělo.**

Boskovice podle mě čeká velký problém, a to díky výstavbě Na Výsluní, Slámově pile a podobně. Je to oblast, která přinese spoustu bytů a spoustu lidí. A tito lidé se budou muset dostat z tohoto místa na druhý konec města, kde jsou obchody, kde je většina firem, do kterých jezdí do zaměstnání. Bude potřeba řešit dopravu, to mi přijde jasné. Zatím mi přijde, že se to moc neřeší, respektive kruháč u pošty je podle mě hodně málo. Je potřeba minimálně navrhnout i jiné způsoby dopravy. Řešit městskou hromadnou dopravu a ideálně za mě řešit cyklodopravu. Podle mě by se měly určit nějaké konkrétní koridory, kde to možné je. 

### Že tam jsme teď, je první výkop

**Myslíš si, že je tady pro tento politický proud, který popisuješ, dostatečně silná podpora? A teď myslím u veřejnosti. Je to politika, se kterou se dá uspět?**

Ano, myslím, že ano.

**Je tento proud podle tebe dostatečně reprezentován v politice?**

No není. 

**Je to tak, že společnost po změnách volá, ale politici je nedělají, nebo po nich společnost ani nevolá a vy ji nejdřív musíte přesvědčit, že by to byla dobrá cesta?**

Určitě. Já to vnímám tak, že by po tom společnost ráda volala a ráda by se vmísila i do té debaty o tom, jak to provádět a jaké změny tady dělat ve městě. Myslím, že občané by na tom mohli participovat, protože oni ideálně znají celé město. Každý zná svou oblast, kde žije, kde se pohybuje, lépe než jakýkoli radní, když v té konkrétní části města nebydlí. To, že město tu komunikaci nedělá, nebo ji dělá velice špatně, málo a hlavně pozdě, je prostě chyba.

**Připadáte si jako Piráti v boskovické politice osamělí? Nebo se vám daří vyjednávat, uzavírat dohody, strategická partnerství – *vy nám podpoříte to, my vám podpoříme toto* – nebo stojíte tak trochu bokem? Jak to vnímáš?**

Zatím mám spíš pocit, že stojíme bokem.

**Co to znamená do budoucna? Sami asi v politice těžko něčeho dosáhnete. Může se to změnit teď s tím přeskládáním radnice, které tady proběhlo?**

Snad ano. Já pořád věřím, že tam v příštím volebním období přijde spousta nových, mladých, chytrých – hlavně chytrých – lidí nezatížených minulostí a že z toho půjde něco poskládat. Já doufám.

**Zároveň to úplně nevypadá jako generační konflikt. Ty tradiční strany, které, jak jsi to nazval, lpí na tom dělat to tak, jak se to dělalo doteď, dnes reprezentují docela mladí lidé – ČSSD, teď TOP 09, mají v čele mladé lidi. Lukáš Holík v čele ANO už dlouhodobě. Je ten problém v tom, že je potřeba generační obměna, nebo je ještě někde jinde?**

Generační obměna probíhá postupně a pozvolna. To je vidět na Pirátech nebo i na Lukášovi Holíkovi – my jsme s Lukášem stejný ročník – obměna pomalu jde, to je jasné. Je potřeba tam ale dostat lidi, kteří nejsou zatížení tou minulostí a kteří na to mají nějaký morální kredit, to dělat. Tihleti lidi to podle mě zatím mají strach do toho jít. A já je chápu. A myslím si, že to, že tam jsme teď, je takový první výkop, jak to trošku otevřít pro tu skupinu lidí, kteří měli doteď strach do toho jít.

**Dokážeš si představit bližší spolupráci s Lukášem Holíkem, když teď bude v opozici? Myslíš, že je možné, že mezi vámi vznikne nějaké generační souručenství? Obojí reprezentujete progresivní politiku a přinášení nových věcí. Může to do budoucna fungovat?**

Ano, věřím. Myslím si, že ano. Doteď jsem měl opačný pocit a myslím, že se Lukáš snad poučil, že by mohl svoje názory ukazovat navenek. Přišlo mi, že v koalici je nějak umravňován a že je to politická hra, kterou já moc nemám rád, mě to moc nebaví. To, co si myslím, tak říkám. Přišlo mi, že to Lukáš moc nedělá a třeba se to teď změní. Doufám a věřím, že ano.

**Jak moc toxická je pro vás značka ANO? Je teda trochu specifické ptát se na to tebe, protože tys za ANO kandidoval, než jsi kandidoval za Piráty.**

Je to tak, jasně.

**Jak to vidíš dneska?**

Beru komunální politiku jak specifický obor, kde strany až tak nehrají roli. Aspoň pro mě. Chápu, že pro někoho to je důležité. Pro mě až tak moc ne, protože na té komunální úrovni se přece jenom známe všichni a spíš je to opravdu o těch lidech. I když to zní jako klišé, tak si myslím, že to tak je. Otázkou je – a to je vlastně odpověď na to, na co se ptáš – jestli to, že se někdo šplhá po zádech strany ANO nahoru, jestli je to morálně akceptovatelné.

**Co to znamená? Šli byste s hnutím ANO do koalice, nebo ne?**

Myslím, že by tomu určitě předcházelo jednání všech Pirátů.

**Řešíte to?**

Ano, řešíme. Jasně, že jo. Já věřím tomu, že se třeba Lukáš Holík odhodlá a založí třeba nějakou nezávislou kandidátku. to by bylo skvělé, kdyby to udělal. Myslím, že by to byla taková pěkná tečka za tím letošním případem. 

Pro mě by to asi problém nebyl. Jak jsem říkal, na komunální úrovni to moc nerozlišuju. Spíš než to, že je v ANO, by mi vadilo, jací lidé za ním v boskovické straně ANO stojí. Ti lidi, co jsou za ním zatím vidět, s těmi já úplně nesouzním jako s Lukášem. Ačkoliv si myslím, že v současné straně ANO je spousta dobrých lidí, kteří zatím nejsou vidět.

**Jak je to u Pirátů? V kampani jste působili, že jste takový příval nové energie, nové, širší hnutí. Z mého pohledu se to brzy změnilo v to, že jste tři zastupitelé, kteří řeší věci spolu, a okruh lidí okolo tak trochu zmizel. Jak to funguje dneska?**

Je to tak, myslím, že jsi to popsal dost dobře. Myslím, že to pramenilo z nějaké naší nezkušenosti v politice obecně. Soustředili jsme se spíš na to, abychom se tam trochu zorientovali v té politice, museli jsme spoustu věcí dohnat. O to míň času bylo na to, řešit cokoliv s ostatními kandidáty. Takže se to postupně rozpadalo, až jsme zbyli postupně tři na tu práci. Ale už se to postupně zlepšuje a dnes už řešíme i rok 2022 a komunikujeme s dalšími novými lidmi, které bychom rádi do politiky dostali. 

**A myslíš, že se podaří přilákat nové lidi a vaši základnu zvětšit?**

Myslím si, že ano. Mně se obecně líbí ta myšlenka Pirátů, že člověk nemusí být úplně ve straně, stačí být příznivec té strany. Není to tak úplně zavazující a složité, ten proces, a neodradí to zase úplně každého. Myslím si, že se nám teď daří lidi oslovovat, a věřím tomu, že do příštích voleb poskládáme zajímavou kandidátku se zajímavými lidmi.

**A povedete ji vy tři? Budete mít chuť pokračovat dál a jako tým obhajovat – říct si o vysvědčení poprvé, protože jste poprvé v zastupitelstvu, takže příští volby pro vás budou prvním vysvědčením?**

O tom už trošku začínáme debatovat. Těžko říct. Bude to určitě záviset na tom, jak se nám to podaří nakonec poskládat  tu množinu lidí. A z toho vzejde první dejme tomu pětka a desítka. To si myslím, že je důležité, aby v první části pelotonu byli lidi, kteří o to mají opravdu zájem, nejsou to lidi jen na plakát, ale dovedou si představit, že by byli v zastupitelstvu minimálně. To si myslím, že je důležité. No a co z toho vzejde jako potenciální adepti na zastupitelstvo, to těžko říct. Zatím jsme se o tom bavili mezi sebou v té trojici. Tam je snaha rozdělit rodinné vztahy pár místy a udíme, jak to bude. 

**A jak to máš ty osobně? Budeš mít chuť pokračovat v politice dál? Vím, že je ještě rok a půl do voleb, ale přece jen se tě na to zeptám.**

Nebudu. Nebo jako chtěl bych to podpořit opět a asi budu někde vepředu, ale ne úplně vepředu.

**To znamená, že nemáš větší ambice, být třeba lídr a aby se politika stala tvým zaměstnáním?**

Ne. To rozhodně ne. Mám dobrou práci, slušnou, takže takové ambice nemám.

**Trochu mě překvapilo, že když mluvíš o ambicích Pirátů – protože ta značka hodně sílí a dá se čekat, že se to projeví i na komunální úrovni – říkáš, že je potřeba udělat nějakou větší změnu ve městě a zároveň jako strop vašich ambicí označuješ, že byste třeba byli rádi v příští koalici a měli pozici radního. Což vlastně není moc ambiciózní.**

Není.

**Necílíte na místostarostu, na starostu, necítíte se být hlavním vyzyvatelem stávající koalice? Někdy to tak trošku vypadá, že jste hlavní kritici, ale tu chuť vzít to teda na sebe a říct, že se postavíte do čela těch změn, to úplně nemáte?**

Máme. Ale já ne.

**Ty osobně ne?**

Já osobně ne. Ale myslím, že určitá ambice tam bude.

**To znamená, že Piráti budou v příštích volbách mířit výš než na pozici radního?**

Možná ano. Hele, to fakt záleží, jak se nám podaří poskládat ty lidi. Ty kandidáty.

**Takže ideální scénář po volbách ještě nevidíš v tomto směru.**

Ne.

**[Když jsme dělali naposledy rozhovor s Kristýnou](https://ohlasy.info/clanky/2019/11/rozhovor-znamenackova.html), tak ona říkala, že řídit město byste si zatím netroufli. Od té doby už myslím uběhl rok a půl, ty říkáš, že sbíráte další zkušenosti s politikou, tak jak je to dneska?**

To už jsme řešili, ne? Sbíráme zkušenosti… Teď nevím, jestli jsem pochopil otázku. Sbíráme zkušenosti a bylo by skvělé jít postupně krůček po krůčku. Tak to vidím já. Být teď starosta mi přijde divné. Člověk by si to měl odsedět a odkroutit, byť je to teda náročné, jak psychicky, tak fyzicky. Ale já myslím, že ten proces to prostě vyžaduje. Učit se, samozřejmě těm dobrým věcem, neučit se ty špatné, které tam samozřejmě jsou. A jít postupně.

**Na závěr se tě zeptám ještě na jednu osobnější otázku, ty už jsi na to trošku narazil: proč ty vlastně nejsi členem pirátské strany? Proč ti to nestálo za to podpořit to úplně a spojit se s politikou Pirátů přímo?**

Mě vlastně nebaví takové to obhajování nějakého praporu. Má to samozřejmě své výhody, ale má to podle mě i hodně nevýhod. Ta značka může někoho odpuzovat a tím pádem přijdeš o určité debaty s lidmi, protože už jen proto, že tě a priori odsoudí kvůli té značce. Což mi přijde škoda.

**A myslíš, že to lidi rozlišují? Vnímají to, nebo tě berou stejně jako Piráta?**

Jak kdy, jak kde a jak v jakých souvislostech. Je to různé. Ale spíš o funguje obráceně a bývá to občas negativní: to jste vy, Piráti! To jsou lidi, kteří to berou opravdu hodně negativně. Tím spíš ve mně sílí přesvědčení, že ten prapor není úplně podstatný. Na komunální úrovni. Nerozporuju vůbec jakékoliv jiné volby, ale komunální úroveň si myslím je o těch lidech prostě.

**Znamená to, že si na základě toho dokážeš představit spolupráci prakticky s jakoukoliv značkou? Záleží, co tam bude za lidi?**

Ano, určitě.