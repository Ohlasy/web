---
title: Zpravodajský přehled za leden
cover-photo: https://i.ohlasy.info/i/d7bfc467.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.*

{% photo src="https://i.ohlasy.info/i/d7bfc467.jpeg" caption="Svárovská alej byla vyhlášena Alejí roku" author="Tomáš Znamenáček" /%}

Kumulativní počet pozitivně testovaných na covid-19 vystoupal na konci ledna na 8322, za leden přibylo 1951 případů, což je o něco víc než v prosinci. Aktuálně pozitivních bylo na okrese dle údajů Krajské hygienické stanice k poslednímu lednu 815 lidí. V lednu zemřelo v souvislosti s nemocí covid-19 na okrese 52 lidí, což je opět o něco víc než v prosinci. Celkový počet úmrtí stoupl na 221.

Situaci v nemocnici označil v polovině ledna jednatel Dan Štěpánský [za katastrofální](https://ohlasy.info/clanky/2021/01/z-rady.html).

Boskovický místostarosta Radek Mazáč (Sportovci) čelí [nařčení ze střetu zájmů v kauze předražené stavby CZT](https://ohlasy.info/clanky/2021/01/stret-zajmu-mazac.html). Jeho firma navíc [vstoupila do zakázky skrytě až po uzavření smlouvy](https://ohlasy.info/clanky/2021/01/czt-energochem.html).

Město nakonec uložilo svým Službám, aby zakázku [nechaly prověřit auditem](https://ohlasy.info/clanky/2021/01/z-rady.html).

Vedení města [míří k rozhodnutí o dalším postupu](https://forum.ohlasy.info/t/priprava-stavby-sportovni-haly-v-cervene-zahrade/430) v přípravě stavby sportovní haly. Preferuje zadat studii z ruky konkrétnímu mexickému architektovi Alberto Kalachovi přes městského architekta Zdeňka Fránka, ozývají se ale politické i odborné hlasy, že studie by měla být vybrána formou soutěže o návrh.

Na stavebním úřadě se stále nerozběhl schvalovací proces na projekt stavby knihovny na ulici Kapitána Jaroše podle návrhu architekta Zdeňka Fránka. Od zadání projektové dokumentace přitom [uplynou už tři roky](https://ohlasy.info/clanky/2021/01/tri-roky-projektovani.html).

Svárovská alej byla [vyhlášena Alejí roku](https://ohlasy.info/clanky/2021/01/svarovska-alej-roku.html). Stále jí ale hrozí kácení, i když příprava opravy silnice se aktuálně pozastavila. V případu se [přímo angažuje nový jihomoravský hejtman Jan Grolich](https://www.facebook.com/HejtmanJMK/posts/2829059187341827) (KDU-ČSL).

V boskovické nemocnici [začalo očkování](https://ohlasy.info/clanky/2021/01/ockovani-zacina.html). V Blansku se nechal [přednostně očkovat starosta a krajský radní pro dopravu Jiří Crha](https://www.seznamzpravy.cz/clanek/politik-ods-se-nechal-prednostne-ockovat-proti-covidu-19-139314) (ODS).

Starosta Jaroslav Dohnálek (ODS) [jednal na kraji o stavbě kruhového objezdu pod poštou](https://boskovice.cz/starosta-jednal-na-kraji-o-krizovatce-u-posty/d-41114). 

Město pokračuje v přípravách cyklostezky z Mladkova do Svitávky, řeší, [komu patří polorozpadlý most](https://ohlasy.info/clanky/2021/01/cyklostezka-svitavka.html).

Na radnici proběhlo také[ jednání o rozšíření cyklotrailů a vybudování skateparku](https://boskovice.cz/rozsiri-se-boskovicke-stezky-a-najdeme-misto-pro-skatepark/d-41058).

[Vážný problém řeší základní umělecké školy](https://www.irozhlas.cz/zpravy-domov/skolstvi-skoly-zakladni-umelecke-skoly-skolne-ministerstvo-skolstvi-deti_2101270636_dok), včetně té boskovické. Začínají se jim odhlašovat žáci.

Začal platit nový jízdní řád. [Změny jsou minimální](https://blanensky.denik.cz/zpravy_region/novy-rad-zmeny-jsou-na-trati-skalice-nad-svitavou-velke-opatovice-minimalni-2021.html).

Nezaměstnanost stoupla v kraji na konci loňského roku [na 4,5 procenta](https://blanensky.denik.cz/zpravy_region/vetsi-nezamestnanost-na-jihu-moravy-nejhorsi-je-na-znojemsku-20210108.html). Na Blanensku to byly 3,3 procenta.

Nejstarší část zámku v Lysicích [má novou fasádu](https://blanensky.denik.cz/zpravy_region/nejstarsi-cast-zamku-v-lysicich-ma-novou-fasadu-podivejte-se-20210106.html).