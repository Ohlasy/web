---
title: Kulturní výběr na září
cover-photo: https://i.ohlasy.info/i/5145b4b3.jpg
author: Tomáš Trumpeš
category: zpravodajství
---

*Obvyklý autor kulturního výběr David Liber je tentokrát zaměstnán vlastními kulturními aktivitami a počátkem školního roku, seznam svých kulturních tipů na příští měsíc proto výjimečně připravil Tomáš Trumpeš. Vynechat rubriku by totiž byla velká škoda – kulturní sezóna se rozjíždí a rozjíždí se velmi slibně.*

{% photo src="https://i.ohlasy.info/i/5145b4b3.jpg" caption="Z výstavy „Ještě jsem tady“ fotografa Ondřeje Pokorného" author="Ondřej Pokorný" %}

### Výstava Židovské tradice a zvyky

*Židovský obecní dům, potrvá do 31. října*

Nejprve si připomeňme výstavu, která byla zahájena už v srpnu, je zapůjčená z Židovského muzea v Praze a seznamuje s židovskými tradicemi, náboženstvím a historií na území Čech a Moravy. Každý panel výstavy je věnován jednomu tématu, které je vyznačeno v jeho záhlaví – pramenům judaismu, židovskému kalendáři, oslavě šabatu a jednotlivým nejvýznamnějším svátkům. Druhá část expozice je věnována hlavním událostem životního cyklu – narození, svatbě a úmrtí. Pokud máte stejně jako já pocit, že toho přes veškeré úsilí lidí jako je naše přispěvatelka Helena Janíková víte o židovství pořád žalostně málo, asi bude dobré na výstavu vyrazit.

### Amplitudy #4

*Prostor, pátek 3. září, 19.30*

Prostorový koncertní cyklus Amplitudy patří k mým oblíbeným, protože díky dobré dramaturgii přiváží do Boskovic kapely, které obvykle nejsou až tak známé, ale jsou dobré. A ještě k tomu hrají spíše experimentální muziku, takže rozšiřování obzorů je vlastně dvojnásobné. Tentokrát zahrají Tribe-J (experimental-rock Hradec Králové), On the roof (avant-rock Jablonné nad Orlicí) a Čau Česko (experimentální elektronika Brno).

### Vernisáž výstavy Irma Charvátová: Rastry, čáry, struktury

*Galerie Otakara Kubína, vernisáž v sobotu 4. září v 15.00, potrvá do 26. září*

Po delší pauze se koná také autorská výstava v galerii pod radniční věží. To je nikoliv nevýznamná kulturně-společenská událost samo o sobě, ale důležitá je samozřejmě především vystavující umělkyně – blanenská výtvarnice, pedagožka a kurátorka Irma Charvátová. Ta představí geometrické kolorované kresby, malby a tisky na plátně z let 2015–2020. Vychází z konkrétních tvarů a znaků, které spojuje hledání řádu, rytmu a rovnováhy v čárové struktuře formátu. Úvodní slovo pronese Pavel Svoboda, v kulturním programu zahraje Hynek Klimek na akordeon.

### Knihoblešák

*Před knihovnou, středa 8. září, 9.00–17.00*

Už druhý knihoblešák aneb prodej knih za babku pořádá boskovická knihovna. Nachystáno bude prý přes padesát banánových krabic s knihami, pro každého něco. Ceny více než příznivé, od jedné koruny do deseti. Za nepříznivého počasí se akce koná ve vestibulu před vstupem do knihovny.

### Setkání písničkářů Open Mic vol. 40

*Zámecký skleník, 15. září, 19.00*

„Dělat kulturu“ by nemělo znamenat jen dopřávat si pomyslnou smetanu z kulturní produkce a sázet na jistotu, ale taky dávat prostor tomu, co teprve roste, vytvářet podhoubí. Je skvělé, že podobně jako Amplitudy funguje v Boskovicích také Open Mic, což je sympaticky otevřená platforma pro zase trochu jiný typ muziky. Tentokrát zde zahraje kuřimské folkové uskupení Zkusme to. Kapela mladých kuřimských muzikantek má za sebou mnoho úspěchů v dětských soutěžích, letos byli dokonce mezi dospělými druzí v celostátním finále Porty. Takže trochu sázka na jistotu to asi přece jen bude.

### Umění zblízka: Mirka Slámová / vernisáž

*Prostor, vernisáž v pátek 10. září v 18:00*

Další autorskou výstavu připravil také Prostor. Druhá výstava z cyklu Umění zblízka představuje osobnost Mirky Slámové – brněnské malířky, kreslířky, básnířky a autorky originálních knih pro velké i malé. A i zde to vypadá na možnost objevovat nové a ne úplně zažité postupy, tentokrát ve výtvarném umění. Podle pořadatelů je Mirka Slámová typická právě používáním nestandardních postupů a materiálů, často nalezených. Mnohdy ji inspirují k samotné tvorbě. Reaguje na to, co k ní přichází a co právě prožívá, a to bez jakýchkoli výrazových limitů. Maluje obrazy, tvoří autorské knihy, píše haiku a téměř nevystavuje. Takže boskovická vernisáž nabídne jedinečnou příležitost potkat se s autorkou osobně a také si prohlédnout autorské knihy, které nejsou součástí výstavy.

Druhý den navíc proběhne od 10.00 s autorkou výtvarná dílna pro veřejnost. Stojí 100 korun, je určena pro všechny nadšence, děti i dospělé. Kapacita je omezená, proto je nutné se rezervovat na e-mailu gabykolcavova@gmail.com nebo na telefonu 739 787 598. 

### Ještě jsem tady – výstava fotografií Ondřeje Pokorného

*Kino Panorama, vernisáž 17. září v 18.00*

Ondřej Pokorný rozšiřuje škálu svých uměleckých aktivit autorskou výstavou fotografií. Jedná se o soubor fotografií klientů charity, který vznikal v letech 2018 až 2021 v Olomouci a v Brně. Za fotografii, kterou jsme použili jako ilustrační k tomuto článku, získal ocenění z rukou Jindřicha Štreita. Takže nejen DJ, nejen herec divadla NABOSO a filmů Michala Grigy, ale také fotograf. Ostatně pro Ohlasy už v minulosti vytvořil titulní stranu jednoho z tištěných vydání. 

### Křest alba: In my mind and in my soul / Vodní plocha

*Prostor, pátek 17. září, 20.00*

Vloni jsme dělali [rozhovor o lockdownovém albu](https://ohlasy.info/clanky/2021/02/rozhovor-leafur.html) umělce, který si říká leafur. Byl pro mě moc zajímavý, zejména dobrou formulací a připomínkou, že smutek a melancholie jsou dvě různé věci. Téměř po roce přichází melancholický DJ a producent leafur s novým dvojalbem, které se nese v duchu soulu, RnB a lo-fi. Na křtu v Prostoru vystoupí také kapela Veřejně nepřístupná vodní plocha, se kterou následně leafur zahraje live verzi svého alba.

### 29\. Hrnčířský jarmark v Kunštátě

*Kunštát, 17.–19. září* 

Bez kunštátského jarmarku by snad ani nezačal podzim! Program je jako vždy bohatý, vystoupí zde už v pátek Ukulele Troublemakers, v sobotu Jazz Petit Q, Lenka Dusilová, Ondřej Ruml a Matej Benko Quintet, Rock&roll Band Marcela Woodmana a v neděli Conamara Chaos, Dušan Vitázek & DV Band, Pokáč a Wohnout. Kromě keramiky a muziky bude připravena také další autorská výstava – tentokrát představí dílo malíře, sochaře a keramika Sergeje Kuliny.

### Zvuky a barvy židovské čtvrti – Vnímáme židovské tradice všemi smysly

*Proluka U Koupadel, synagoga a židovský obecní dům, sobota 18. září, 10.00–18.00*

Boskovická ekologická iniciativa Zelená peřina se mimo jiné věnuje oživení proluky U Koupadel. S projektem celkové úpravy uspěla v loňském ročníku participativního rozpočtu a teď na konci léta (nejen) zde s dalšími partnery připravila také speciální akci. Zve na ochutnávku specialit židovské kuchyně, připravena bude literární dílna, dětské tvoření, botanická vycházka městem, prohlídka židovské čtvrti nebo outdoorová fotografická výstava. Se zástavbou proluky to zatím moc nadějně nevypadá, takže je určitě dobře, že se zajímavému místu někdo zatím snaží vdechnout duši a dát tomuto opomíjenému kusu veřejného prostoru smysl.

### Výstava Řekni synagoga 

*Muzeum regionu Boskovicka, vernisáž 23. září v 17.00*

Zdá se, že boskovické kulturní září bude bohaté na dvě věci: inspirace židovskou tradicí a práce místních fotografů. Hned dva další bude prezentovat boskovické muzeum, které svůj koncept vytvořilo spojením oprášených fotek muzejního fotografa Vladimíra M. Bláhy (1948–2018) a současného [svébytného boskovického fotopatriota Kamila Vočka Altrichtera](https://ohlasy.info/clanky/2021/03/rozhovor-vocko.html). Tak řečený Vočko navíc na sobotu 25. září připraví dva workshopy v 9.00 a ve 14.00. Sraz je u rezidence a fotografický workshop bude spojený s procházkou židovským městem a následnou ukázkou postprodukce fotografií. Akce je přístupná všem věkovým kategoriím, k účasti na workshopu je třeba se předem objednat na muzeum@muzeum-boskovicka.cz

### Setkání s Milošem Štědroněm a hudbou

*Galerie Otakara Kubína, pátek 24. září v 18.00*

Galerie Otakara Kubína obnovuje nejen svou výstavní činnost, ale také oblíbený přednáškový cyklus brněnského muzikologa Miloše Štědroně. Popravdě bych se rád pochlubil tím, že jsem u něj absolvoval zkoušku z dějin hudby 20. století, ale upřímně řečeno, pan profesor nebyl při uzavírání předmětu zrovna přísný. Navzdory tomu měl na přednáškách vždy narváno a naučil nás toho mnohem víc než leckdo z těch, kteří o to s přísností usilovali. Především nám otevíral cesty k náročnější a soudobé hudbě, svým originálním, vtipným a poutavým způsobem. Že mají možnost nechat se takto pravidelně rozvíjet i boskovičtí posluchači, je unikátní.

### Husí slavnosti 2021

*Sobota 25. a neděle 26. září*

O letošních Husích slavnostech a jejich konkrétní, letos trochu pozměněné podobě budeme v Ohlasech ještě podrobněji informovat. Zatím připomeňme, že hlavní hvězdy programu budou Michal Prokop & Framus Five, Hradišťan a Pokáč. 

### Živé slovo: Petr Borkovec

*Prostor, středa 29. září, 19.00*

Na závěr něco, co mám opravdu rád – autorské čtení. Literatura je světem osamělosti a ne každý autor chce a umí být jokulátorem. Přesto bývá velmi obohacující a silné vytáhnout občas psavce z jejich samot a hlubin na světlo, setkat se, naslouchat jejich hlasu. Spisovatel a překladatel Petr Borkovec přiveze na své autorské čtení v Prostoru nejnovější sbírku drobných povídek s názvem Sebrat klacek. V nich se vrací do vlastního dětství, k postavám, situacím i zlomkům světa, které často v rychlosti života běhu pomíjíme. S něhou, smyslem pro detail a vytříbeným jazykem balancuje na hranici skutečnosti a snu.
