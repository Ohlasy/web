---
title: "Z radnice: Odpověď opozici, návštěva skejťáků a konec bezdoplatkové zóny"
cover-photo: https://i.ohlasy.info/i/558568a5.jpeg
perex: Novinky z boskovické radnice, které vedení města oznámilo po zasedání městské rady po prázdninové přestávce začátkem září.
author: Tomáš Trumpeš
category: zpravodajství
---

*Novinky z boskovické radnice, které vedení města oznámilo po zasedání městské rady po prázdninové přestávce začátkem září. Tiskové konference se zúčastnili všichni zástupci vedení města – starosta Jaroslav Dohnálek (ODS), místostarosta Petr Malach (ČSSD) a místostarostka Michaela Žejšková (TOP 09).*

{% photo src="https://i.ohlasy.info/i/558568a5.jpeg" caption="Pokročily přípravy stavby služebny městské policie v historické budově ve dvoře městského úřadu" author="Tomáš Trumpeš" %}

### Odpověď opozici

Opoziční strany ANO, Piráti a KSČM vydaly [otevřený dopis boskovickým radním](https://data.ohlasy.info/2021/otevreny-dopis.pdf). Koalici v něm vyzývají především k tomu, aby ještě zvážila vyhlášení soutěže na zpracovatele projektové dokumentace sportovní haly a návrh mexického architekta Alberto Kalacha nejprve znovu prověřila. Dopis projednala městská rada a místostarostka Michaela Žejšková poté připravila a odeslala opozičním zastupitelům [odpověď](https://www.facebook.com/mestoboskovice/posts/4435667456515850).

„Možná to z dopisu vyznívá tak, že na úřadě nic neděláme, převzali jsme projekt, jak je a připomínky neřešíme, což pravda není. Na věci se nadále intenzivně pracuje,“ uvedla místostarostka Michaela Žejšková. Starosta Jaroslav Dohnálek doplnil, že otevřený dopis je politická proklamace, nikoliv způsob, jak něco řešit. „My v Boskovicích jsme bohužel takoví kabrňáci, že jakýkoliv odborný problém okamžitě přesuneme tak, aby se z toho stalo politikum,“ dodal starosta s tím, že už asi nejde o věcné argumenty, ale o začátek předvolebního boje před komunálními volbami v příštím roce.

Podrobnosti k celému projektu a k vypořádání připomínek představí vedení města nakonec na zářijové schůzi zastupitelstva, přičemž soutěž na zhotovitele projektu rada zatím nevyhlásila.

### Participativní rozpočet

Běží hlasování v [dalším ročníku participativního rozpočtu](https://ohlasy.info/clanky/2021/09/paro.html). Na webu PinCity jsou projekty seřazeny podle počtu hlasů, které získaly na internetu. Podle tiskového mluvčího radnice Jaroslava Parmy to zatím vypadá, že letos bude větší zájem i o hlasování pomocí anketních lístků, které se ale na webu nenačítají. Aktuální pořadí bude proto radnice zveřejňovat každý týden ještě samostatně.

### Těžba kalamitního dříví

Pokračuje těžba kalamitního dříví v městských lesích. Aktuálně bude probíhat těžba v lokalitě Dva dvory a v Doubravách u hráze přehrady. Část dříví bude odvážena po cestě kolem westernového městečka a omezeny proto budou trailové trasy pro horská kola XCO vpravo od hlavní odvozní cesty ve směru od města. Traily vlevo od cesty budou nadále k dispozici. Těžba zde bude probíhat do konce září.

### Nová služebna městské policie

Pokročily přípravy stavby služebny městské policie v historické budově ve dvoře městského úřadu. Proběhnout má první etapa za necelé dva miliony korun. „Policie je tam víc než dvacet let, a to v podmínkách, které už naprosto nevyhovují,“ popsal starosta Jaroslav Dohnálek.

### Klimatizace ve skleníku

Klimatizace se po letech dočká zámecký skleník. Doplnění stávající vzduchotechnické jednotky pro společenský sál o systém chlazení vyjde s dalšími souvisejícími pracemi asi na půl milionu korun.

### Kalendář města na rok 2022

Letošní podoba městského kalendáře naváže na vyhlášenou fotografickou soutěž Jak já vidím Boskovice. Soutěžní fotografie budou tvořit základ stolního kalendáře, ve kterém bude 110 fotografií. Kalendář se obvykle křtí na slavnostním rozsvícení vánočního stromu a pokud to epidemická situace dovolí, mělo by to tak být i letos.

Výsledky soutěže budou vyhlášeny během podzimu. „Fotografie se sešly krásné a kvalitní, bude těžké vybrat vítěze,“ uvedl Jaroslav Parma. Patronát nad soutěží převzal po Lukáši Holíkovi místostarosta Petr Malach, vítěze bude vybírat porota, jejíž složení se zatím připravuje.

### Skatepark

Zástupci vedení města se sešli na radnici s boskovickými skejťáky, kterých dorazila na radnici takřka třicítka. Vysvětlili jim, proč není aktuálně možné vybudovat skatepark ve zvažované lokalitě u Sportparku a že město pracuje s variantou dočasného řešení, o čemž jsme informovali v minulém reportu z radnice. Město tedy představilo vizi, že by provizorní skatepark vznikl na ploše asi dvacet krát třicet metrů před hotelem Velen, který tedy bude mezitím zbourán. Dnes je zde zpevněná plocha, která by se opatřila pravděpodobně asfaltovým povrchem. V případě dosud zvažované lokality v Doubravách, kde běží ještě deset let ochranná lhůta kvůli předchozí dotaci, by městu hrozilo vrácení části dotace ve výši až 600 tisíc korun. Podle místostarostky Michaely Žejškové investice do přechodného skateparku přijde asi na třetinu. Zároveň město jedná o další lokalitě v Doubravách, kde by mohl již stabilní skatepark během roku či dvou vyrůst. „Navrhli jsme skejťákům tuto variantu a oni s ní souhlasili,“ popsal místostarosta Petr Malach. Michaela Žejšková doplnila, že v lokalitě před Velenem nebude skatepark nikoho rušit. Nový skatepark v Doubravách bude stát několik milionů korun, podle starosty je shoda na tom, že by se měl začít připravovat.

### Cena knihovny

Radice má k dispozici aktualizovaný odhad ceny za stavbu nové knihovny podle návrhu Zdeňka Fránka na ulici Kapitána Jaroše. V současné době běží stavební řízení, radnice si ale vzhledem k vývoji cen za stavební práce nechala udělat přepočet projektové ceny. Ta byla počátkem roku stanovena na asi 110 milionů korun, nyní podle starosty povyskočila na 130–140 milionů korun.

### Testování žáků

Na boskovické základní škole proběhlo testování žáků. Podle informací, které vedení města získalo od ředitele školy, proběhlo vše bez problémů a nebyl odchycen ani jeden případ onemocnění covid-19.

### Bezdoplatková zóna

Do poněkud zvláštní situace se dostalo vedení města s přípravou takzvané bezdoplatkové zóny. Tento instrument, pomocí kterého mohly samosprávy určit lokalitu, ve které nebudou mít obyvatelé nárok na doplatky na bydlení, chtěla boskovická radnice využít v případě domu na Dukelské ulici, který je majitelem využíván k takzvanému byznysu s chudobou. Podle starosty má podobných domů na okrese několik. „Když jsme se s ním pokoušeli jednat, smál se nám do očí,“ uvedl starosta s tím, že státu se nepodařilo za poslední léta tuto problematiku účelně vyřešit.

Záměr udělat zde bezdoplatkovou zónu schválila srpnová městská rada, následně ale zákon, který radnicím dával tuto pravomoc, zrušil Ústavní soud. „Mám na to svůj negativní názor, ale názor Ústavního soudu musíme respektovat,“ vyjádřil se Jaroslav Dohnálek. Boskovice proto záměr vyřadí z úkolů, protože se nedá uskutečnit.

### MASka vydala knihu pověstí

Místní akční skupina Boskovicko Plus vydala knihu Pověsti z Boskovicka pro malé čtenáře. Jedná se o soubor 22 pověstí z našeho regionu, jehož autorem je předseda předsednictva boskovické MASky a olešnický starosta Zdeněk Peša. Kniha je doplněna ilustracemi Lubomíra Vaňka. Vyšla v nákladu 2 tisíce kusů a bude využívána na základních školách jako text mimočítankové četby pro žáky. Dále byla zpracována také v audioverzi a [je dostupná na webu](https://www.povestizboskovicka.cz/). Ve sníženém nákladu byly vydány také flash disky s audioknihou. Vzhledem k tomu, že se jedná o neprodejnou publikaci, kniha bude věnována do boskovické knihovny a dalších knihoven regionu.