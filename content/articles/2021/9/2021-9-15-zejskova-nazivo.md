---
title: „Jít od toho je jedna z variant.“
cover-photo: https://i.ohlasy.info/i/19277c1e.jpeg
perex: Rozhovor s Michaelou Žejškovou, boskovickou místostarostkou za TOP 09. Byla hostem dalšího dílu našeho cyklu Ohlasy naživo ve čtvrtek 9. září, tématem debaty byl její vstup na radnici, sportovní hala, pohled na lokální politickou scénu a školství.
author: Tomáš Trumpeš
category: podcast
tags:
    - sportovní hala
---

*Rozhovor s Michaelou Žejškovou, boskovickou místostarostkou za TOP 09. Byla hostem dalšího dílu našeho cyklu Ohlasy naživo ve čtvrtek 9. září, tématem debaty byl její vstup na radnici, sportovní hala, pohled na lokální politickou scénu a školství. Rozhovor nabízíme v přepisu a zvukovém záznamu, najdete ho také v podcastových aplikacích.*

{% spotify_episode id="0GPlZf79fLLYpcycD12DTv" /%}

**Na začátku se zeptám na tvůj vstup do profesionální politiky. Tvůj příchod na radnici byl trochu překotný, došlo k němu v rámci [koaličního převratu](https://ohlasy.info/clanky/2021/03/pad-koalice.html) dva a půl roku po volbách. Do jaké míry to pro tebe bylo obtížné rozhodnutí a váhala jsi, jestli do toho jít? Byla to přece jen jiná situace, než když někdo kandiduje ve volbách, usiluje o tu funkci, vyhraje a pak se jí ujme.**

Určitě to bylo těžké rozhodnutí z osobního a rodinného hlediska, protože dcerka je ještě dost malá na to, abych se chystala takto aktivně do práce, byť pracuji průběžně z domu. S prezenční přítomností to pro mě bylo někdy náročnější to přijmout. První reakce byla jasné ne. Ale pak postupně…

**Museli tě přemlouvat?**

Malinko. Převážila osobní zvědavost a také možnosti, které se otevřely z rodinného pohledu a péče o dcerku. Postupně převážila zvědavost, co ta práce obnáší, a osobní výzva, která je v tom obsažena.

**A baví tě ta práce? Když mluvíš o očekáváních, jaká je realita? A pokud baví, tak co konkrétně?**

Očekávání ani moc nebyla, protože to opravdu bylo ráz na ráz, ze dne na den, a spíš jsem se musela ptát, co ta práce obsahuje. Jsem velmi ráda, že mám možnost si ji vyzkoušet takto naprosto naostro před následujícími komunálními volbami. Abych to věděla díky tomu, že tu výzvu přijmu. 

Nejvíc mě na tom asi baví to, jak poznávám Boskovice z řady nových úhlů. Ať už dění ve městě – ačkoliv si nemyslím, že bych byla nějak nevšímavá, tak se tomu otvírají nové rozměry. Poznávání města, lidí a společnosti, jak funguje.

**Do funkce ses dostala na rok a čtvrt. Cítíš to jako tlak, že nemáš k dispozici standardní čtyři roky, abys – když to řeknu sportovní terminologií – předvedla nějaký výkon?**

Limitující je to určitě v tom sportovním výkonu, čili v té největší záležitosti, kterou mám na starosti, a to je sportovní hala. Tam je to jistě limitující, protože za rok a čtvrt věci někam do něčeho smysluplného posunout… Tam ten limit velký je. Z pohledu ostatních věcí – řada se jich děje průběžně a člověk má možnost je zjistit, ozkoušet, přinést něco, možná si odnést i něco pro sebe. Takže to cítím v té největší investici, ve sportovní hale. Tam ten časový limit je neúprosný, ale ve všech ostatních věcech ani tolik ne.

**Je zatím dojem z práce na radnici takový, že zůstáváš u záměru kandidovat jako jednička v příštích volbách a usilovat o to, abys v práci na radnici mohla pokračovat? Neodradilo tě to?**

Zatím ne, určitě neodradilo. Koneckonců, člověk není veřejně aktivní poprvé v Boskovicích, takže nejsem zase nějak zásadně překvapena v tom, jak ta práce probíhá nebo co se v té politice a zdejší společnosti děje. Takže ano, zatím k tomu směřuji. Uvidíme za půl roku, až se budou kandidátky regulérně skládat.

### Já bych volila jiné řešení

**Už jsme trochu načali téma, které je asi nevyhnutelně pro náš rozhovor klíčové, a to je sportovní hala. Vnímáš to nejen tak, že je to priorita z těch resortů, které jsi dostala na starosti, ale zároveň tak, že na tebe padl nejtěžší úkol z celé koalice?**

Nemyslím si, že je to nutně nejtěžší, těch těžkých úkolů jako boskovická nemocnice a obecně doprava je určitě víc. Nejtěžší není, ale je teď možná jeden z nejpřetřásanějších. Ale zase může s nemocnici soupeřit v tomto směru. Je těžký, je velký, ale nejtěžší nemusí nutně být.

**Projekt jsi zdědila. Dnes kolem něj probíhá – nechci říct kontroverzní, ani vyhrocená, to by bylo asi zbytečné – ale dejme tomu debata, která rozděluje politickou scénu i veřejnost. Ty sama máš v to řešení, které má dnes hlavně rada na stole, důvěru?**

Rada ho na stole nemá. Ještě.

**Bude mít.**

Možná bude mít. A slovo důvěra bych určitě nepoužila.

**Takže to nevnímáš tak, že se ta diskuse nějak vymkla, ale myslíš si, že je důležité, aby ještě dál probíhala, věcné argumenty se dávaly dohromady a pak se teprve rozhodlo?**

Já si tak trochu nejsem jistá, jestli to boskovickou veřejnost jako celek ještě vůbec tak zajímá. Jestli už všechny hole nejsou definitivně zlomeny. Koneckonců účast v publiku tomu možná trochu napovídá.

**Kontroval bych zájmem o články v Ohlasech. Tam můžeme jednoznačně říct, že to boskovickou veřejnost zajímá hodně.**

To jsem určitě ráda, je to dobře. Protože nekupujeme rohlíky, řešíme opravdu velkou investici, opravdu zásadní a na zásadním místě. Diskuse je nevyhnutelná, je určitě potřebná a kéž by byla vždycky věcná.

**Takže to nemáš tak, že teď už je to jen zdržování, nejradši byste rovnou zadali vypracování projektové dokumentace a už to dál neřešili?**

Ne, takhle já to určitě necítím. Ne. 

**Kdybys měla tu možnost začít od nuly, volila bys tento postup? Jsi spokojená s tím, jakou formální cestou to proběhlo a probíhá?**

Poslední pracovní skupinu k tomuto investičnímu záměru jsem začínala slovy, že já jsem tyto karty nerozdávala a ani jsem s nimi nezačala hrát. Ano, tento projekt jsem zdědila a hrát jsem se s nimi pokusila, jak už bylo rozdáno a jak se s nimi hrát začlo. Nicméně já bych volila jiné řešení.

**A to?**

Obecně střízlivější přístup k zadání, možná skromější, pragmatičtější.

**Námitky, [které zveřejnil spolek SRAB a přidala se k nim i opozice](https://ohlasy.info/clanky/2021/08/hala-projekt.html), vyvolávají k projektu docela velkou nedůvěru. Zkusím je postupně říct a můžeme se o nich pobavit. První klíčová věc je samozřejmě cena. Není ten projekt velkorysejší, než můžou Boskovice zvládnout?**

K ceně můžeme přistupovat tak, že zvolíme nejdražší materiály na nacenění a vyjde nám to vysoko, nebo zvolíme základní materiály, kterými jsou obyčejný beton, dřevo a příslušný kov, a může nám to vyjít v té cenové relaci, v jaké to vyšlo. V tomto se samozřejmě spoléhám na stanoviska kolegů odborníků. Sama si to spočítat neumím.

**Jste tedy přesvědčeni o tom, že to vychází? Že se nám nestane, že zadáme vypracování projektové dokumentace a na konci vypadne projektová cena, která bude násobně vyšší?**

Zase bych nepoužila slovo přesvědčení. Stoprocentní jistota v tomto směru není. Nedokážu ta procenta lépe specifikovat, ale dovedu se spolehnout na kolegy odborníky, kteří v tomto říkají to, co jsem zmínila. Současně všichni víme, v jakém turbulentním stavu se nachází současná stavební oblast. Takže pochybnosti tam pořád jsou a pořád se prověřují.

**Uvažujete o tom, že byste v tomto vyslechli výzvu opozice a nechali vypracovat nějaký jiný, nezávislý cenový odhad a mohli to porovnat?** 

Určitě ty věci pořád řešíme a intenzivně na nich pracujeme. Na doladění všech připomínek, které tam jsou, a tohle je jedna z nich.

**Takže o tom uvažujete?**

Ano.

**Druhá věc, která mě přiznám se velmi překvapila, jsou pochybnosti o tom, jestli se návrh vejde na městské pozemky. Respektive nepřekvapil mě jen sám ten fakt, ale to, že na to po mém soudu nepřišla úplně rychlá reakce ze strany města. Když tato pochybnost vzešla, nechci říct, že jsem čekal, že druhý den ráno radnice vydá svůj plánek, který to vyvrátí, ale třeba do týdne už bych to čekal. Týdnů uběhlo několik a nestalo se zatím nic. Co to znamená? Že pochybnost SRABu byla oprávněná a teď se to řeší, nebo jen čekáte s argumentací na později a ve skutečnosti je to v pořádku? Tohle zatím nikdo přesně neřekl.**

Ano, určitě. To plénum, na kterém to má relevantně zaznít, bude následující zastupitelstvo, kde i s obrázky a patřičným zakreslením to probereme se všemi, případně i s veřejností. To, že radnice úplně netroubí svou každodenní činnost, je primárně dané tím, že to není zvykem, ale neznamená to, že nepracuje. Na těch věcech se pracuje a vypořádávají se samozřejmě. Je to jedna ze zásadních věcí, která byla řešena kolegy na úřadu, abychom nešli za hranice městských pozemků. Je to dominantní téma a bez toho nelze předkládat cokoliv radě ke schválení. Kolegové pořád pracují a to, jak jsme se s tím vypořádali, zazní na zastupitelstvu 21. září.

**Když se zeptám banálně: Vejde se ta hala na městské pozemky, nebo ne? Víte už to dneska?**

Já to nevím. Nevím to jistě, protože na tom pracuje kolega, který má tuto investici na starosti. A ještě k tomu mají následovat nějaké schůzky zítra a v následujícím týdnu. Tam bychom potřebovali dostat definitivní ujištění. Takže v tuto chvíli já tu odpověď nemám.

**Probíhá debata o tom, co byste dělali, kdyby to tak nebylo? Znamenalo by to zmenšovat halu nebo dokupovat další pozemky? Nebo co by se stalo?**

Museli bychom hledat řešení, které by vedlo k tomu, jak s celou záležitostí naložit. A samozřejmě ty varianty, které padly, mohou být jedněmi z nich. Ale to plénum, na kterém bude toto intenzivně diskutováno, bude rada města, která se k tomu bude muset nějak postavit. Jestli bude dál tlačit, aby se tento projekt zmenšil, nebo jestli se mají dál vykupovat další pozemky, nebo jestli se s tím naloží ještě nějak jinak. Diskuse probíhá intenzivně. V tuto chvíli není žádná z cest rozhodnutá. Takže uvidíme.

**Když teď trochu zapomenu na cenu a na pochybnost o pozemcích, z hlediska praktičnosti a řešení vnitřních prostor se ti hala líbí? Sama jsi sportovkyně, se sportovní veřejností jsi sama v kontaktu, tohle je podle tebe v pořádku? Kdybychom sehnali peníze a vešli se na pozemky, je to OK?**

Myslím, že se právě díky práci pracovní skupiny podařilo vyřešit všechny sportovní detaily a všechny souvislosti, které byly nezbytné, a zapracovat všechny připomínky zejména právě po té sportovní a technické stránce. Takže si myslím, že se podařilo opravdu naplnit požadavky všech sportovišť tak, jak mají být. I pro sporty, které mě zajímají dominantně a ve kterých já žiju, jsem s tím jako sportovec určitě spokojená. A i jako divák. Líbí se mi tam spousta prvků, které jsou řekněme přívětivé pro trávení celého dne na turnajích v tělocvičně. Takže ano, ten závěr, jak se podařilo po sportovní a technické stránce vypořádat – jestliže odhlédneme od těch dalších aspektů, jak říkáš – tak ano.

**Ještě se specificky zeptám na lezeckou stěnu. Kolem té byla debata, navíc je to sport, ke kterému máš myslím taky blízko. Pan starosta na tiskovce říkal, že lezecká stěna je luxusní, naopak lezci vyjádřili určitou nespokojenost, že na to, že je budova 25 metrů vysoká, není lezecká stěna nic moc. Jak to vidíš ty?**

Já mám k lezení blízko pouze svým velkým obdivem, víc nijak. Takže nedokážu posoudit, jestli stěna luxusní je, nebo není. Ale věřím, že ty parametry, které lezci požadovali, jsou naplněné, že stěna je dost široká a dost vysoká na to, aby uspokojila nároky lezců tak, jak chtějí a jak potřebují, včetně dořešení zázemí a souvisejících okolností. Takže věřím, že to tak je, ale neslyšela jsem další, řekněme relevantní připomínky, které by s tím byly nespokojené. Takže tady teď přesně nevím, o čem je řeč.

**Vrátím se ještě k otázce důvěry k té stavbě. Přiznám se, že potkávám lidi, kterým se ten návrh velmi vizuálně líbí, jsou to sportovci, kteří dlouhodobě fandí postavení sportovní haly v Boskovicích, a zároveň říkají: No ale tohle tady nikdy nepostavíme… Nevěří, že je v silách města něco takového udělat. Když jsme dělali anketu na facebookovém profilu Ohlasů, [dopadla taky poměrně jednoznačně](https://www.facebook.com/ohlasy/posts/4213298925390857), nedůvěra k projektu byla velká. Existuje dnes reálná možnost, že jak jsi nastiňovala různé varianty řešení, tak jestli existuje varianta, že ten projekt stopnete a řeknete si: toto není reálné, úplně to zastavíme, začneme znovu od zadání a rozjedeme to celé znova, protože to bude rychlejší, než jít zase nějakou slepou uličkou, u které na konci narazíme do zdi?** 

Myslím, že jsi to popsal přesně, jako jednu z možných variant. Skutečně, jak už jsme řekli před chvílí, jedna z možností je řešit – poté, co se dozvíme, jestli se hala vejde, nevejde – jak s ní naložíme, jak přezkoumáme cenu. A taky skutečně jedna z těch variant může být tohle. Tak, jak jsi to popsal: že ta investice není v tomhle stavu a tvaru reálná a půjdeme od ní. Je to jedna z těch cest.

**V tomhle očekáváš, že bude klíčové jednání zastupitelstva, které nás čeká? Vy jste původně nechtěli, aby se to na zastupitelstvu ještě projednávalo, ten návrh jste v červnu zamítli a teď jste sami přišli s tím, že to tam ještě vezmete.**

Ne, ne. Na zastupitelstvu to půjde jako informace. My bychom chtěli prezentovat, co je v té situaci nového, kam se to posunulo a vyvinula, jak jsme se vypořádali se všemi připomínkami, které zazněly v té poslední době a které jsme obdrželi. A má to být pro zastupitele informace. Čili z toho formálního úhlu pohledu to nebude ve smyslu projednávání a hlasování jako samostatného bodu, ale má to být informace. To projednání a hlasování má v rukou rada města, která bude až po zastupitelstvu. Ta následující.

**Na zastupitelstvu už budou k dispozici všechny ty informace, na kterých se teď ještě pracuje a věci, které se připravují? Tam už to bude komplet a už nebude důvod něco dopracovávat a zjišťovat si další informace? Prostě ty podklady už budete mít?**

Já sama pevně věřím, že nepřijde další sada připomínek, že snad již byly všechny, které měly zaznít. A ty, které máme k dispozici, tak vypořádané budou.

**A týden po zastupitelstvu bude rada a ta by měla finálně říct, jestli se vyhlásí soutěž na projektovou dokumentaci, nebo se od toho půjde pryč, případně ještě nějaká jiná varianta, budeme se snažit dokoupit pozemky a podobně.**

Takto to plánujeme, takto to předpokládáme a takto by to mělo být.

### Ve školství by měla být radnice aktivní

**Rád bych se vrátil ještě k tvé práci na radnici. Mluvili jsme o tvém dojmu z práce jako takové, ale ještě mě zajímá, jak se teď obecně díváš na boskovickou politiku. Jak jsi spokojená s fungováním stávající koalice a jak to vidíš do budoucna?**

Stávající koalici považuji za dobrou, stabilní, spolupracující. V podstatě samá pozitiva, řekněme, že nenacházím negativa v tom, jak rada teď funguje a jak se na věcech domlouvá. Jsem ráda, že byla postavena na základu, na jakém byla, cítím se v ní dobře a dovedu si představit takovouto spolupráci i po následujících volbách.

**K tomu trochu mířím. Půjdou do příštích voleb dva bloky, relativně přehledné, a bude to buď ti, nebo ti? Nebo to může být úplně jinak? Budete to chtít jako stávající koalice takto obhájit a pokračovat dál?**

Řekla bych, že to může být dost i o osobách, o osobnostech, které budou stát v čele jednotlivých kandidátek. Těžko říct, jaká nová se nám tady vytvoří do dalších voleb ve formě nějakého nového uskupení, nebo jak dojde ke generačním či jiným obměnám na kandidátkách stávajících stran. Ale nejsem si jistá dvěma bloky. Dovedu si představit jeden, ten základ toho stávajícího, ale pak nevím, na jakém principu by ostatní strany mohly tvořit nějaké bloky. To asi nemám takový náhled.

**Pochválila sis spojenectví SPOLU, že i na boskovické úrovni jste vytvořili základ koalice. Uvažujete i na komunální úrovni, že byste šli do voleb společně? Nebo k tomu není důvod?**

Zatím jsme o tom takto nediskutovali, v tuto chvíli se všichni soustředí na nadcházející sněmovní volby. Takže diskuse o tom není a já si to určitě dovedu představit.

**Narazili jsme na generační posun. Vnímáš to jako důležitý krok v boskovické politice, který by mohl přinést nějakou zásadní změnu?**

Představit si to určitě dovedu. Myslím, že nějaké tyto změny určitě zase nastanou do příštích voleb a kandidátky budou v tomto směru trochu obměněny. Ale to bychom se asi museli dívat na každou dílčí kandidátku, nedokážu takto úplně říct, jak to která strana má a řekněme koho vytáhne.

**A cítíš se součástí generace, která chce politiku dělat trošku jinak? Chvilku to vypadalo, že by boskovická politika mohla být rozštěpena generačně, teď to tak úplně není – ty a Petr Malach sedíte v koalici, Lukáš Holík a Piráti sedí v opozici. Takže vy, kteří k sobě máte generačně blízko, zatím nevypadáte, že byste vytvářeli koalice na základě generační spřízněnosti. Cítíš ale přesto, že politiku chcete dělat jinak a že třeba komunikace mezi vámi probíhá jinak, než tomu zde bylo?**

Jasně, já si myslím, že to koneckonců nejde udělat nějakým radikálním řezem, že tam najednou budou sedět všichni mladší než ta předchozí generace. Určitě bych v tom, kdo v koalici sedíme s lehce nižším věkem a politickou zkušeností, zmínila i Michala Knödla za lidovce. Takto jsme tam asi půl napůl a taková pomalá, ne úplně dramatická, radikální, ale nenásilná změna určitě probíhá. Jak to bude po dalších volbách, to uvidíme.

**Přece jen se ještě zeptám, jestli cítíš nějakou změnu stylu, komunikace a toho, jak politiku děláte. Je třeba spolupráce s opozicí pro vás jiná?**

Přiznám se, že nedovedu úplně odpovědět, jak to bylo dřív, protože dřív jsem to sledovala zvenčí. Takže to nedokážu úplně posoudit, protože předchozí zkušenosti byly pouze v roli diváka, pozorovatele nebo vnějšího účastníka. Ale ano, určitě narážím na to, že některé věci považuji za zakonzervované a šly by trochu otevřeněji.

**Úplně na závěr jsem si nechal ještě jedno téma, které máš na radnici taky na starosti. Abychom se nebavili jen o politice obecně a o sportovní hale. Je to školství. Mám pocit, že to je v Boskovicích dlouhodobě spící téma. Spící, ale ne mrtvé. Jak to vidíš ty? Je to oblast, ve které bychom se potřebovali pustit do větší diskuse? Nebo ti i po zkušenosti na radnici vyhovuje, jak jsou tady věci ve školství nastaveny a běží?**

Téma je to určitě aktuální a myslím, že průběžně pořád bude, protože každého to vždycky v nějaké životní etapě zasáhne a škola se mu do jeho činnosti nějak promítne. Z mého pohledu vidím určitý prostor pro to, aby se zase školy vrátily k nějakému svému profilování. Matematickou tady dlouhodobě máme, teď se otevřela sportovní třída. Dole pod oborou se jistě nabízí větší využití Centra polytechnické výchovy a vzdělávání ve smyslu třeba polytechnické třídy na druhém stupni nebo nějaké přírodovědné v tomto směru. Tady by nějaký potenciál mohl být, ale určitě je to na tom, abych se zeptala zejména těch, kteří na té škole pracují, jak to vidí oni. To je stěžejní a to je to, kde to má určitě začít.

**Obecně se hodně mluví o inovacích ve vzdělávání, i plány ministerstva školství jsou v tomto docela ambiciózní, do roku 2030 by měly proběhnout docela zásadní změny ve školství. Je to v Boskovicích i politické téma? Zatím mám pocit, že je kolem toho docela ticho. Jak to vnímáš ty?**

Ano, nevnímám, že by byla nějaká úplně akční diskuse. Nebo možná stihla proběhnout předtím, než jsem vkročila do funkce. Takže nevnímám, že bychom to teď nějak aktuálně začínali řešit a diskutovat. Možná k tomu teprve má dojít.

**A mělo by město ze své pozice podle tebe na změny ve školství nějak tlačit a aktivně do toho vstupovat? Nebo mu to tak úplně nepřísluší? Jak vidíš roli radnice?**

Myslím, že určitý aktivní přístup by tam měl být a že by možná měla být možná jakýmsi iniciátorem nebo podporovatelem nějakých inovací a změn. Určitě vidím roli takovou, že by měla být aktivní.

**U poslední otázky nevím, jestli teď vrátíme halu do hry, nebo ne. Nad čím přemýšlíš jako nad hlavním tématem voleb v roce 2022? Když jsme mluvili o tom, co by mohlo opozici držet pohromadě, tak teď to zrovna vypadá, že by to mohla být hala. Pokud vy byste zaťatě prosazovali tento projekt, mohlo by se nám stát, že tématem voleb bude, jestli chceme Kalachovu halu v Červené zahradě, nebo ne. Ale to asi trochu předbíhám, zajímá mě, jak to vidíš ty.**

Obávám se, že tohle určitě nejsme schopni řešit dřív než za toho půl roku, když budeme vědět, jaká témata jsou na stole a právě co se odehrálo ve vztahu k hale, jak se kraj vyjádřil ve vztahu k nemocnici. To jsou podle mě ta dvě naprosto stěžejní témata. A opět doprava jako taková. Okružní křižovatka pod poštou nějak pokračuje, takže ta už tím naprosto dominantním tématem nebude. Já osobně jako to stěžejní téma vidím víc nemocnici než třeba tu halu, ale skutečně nevím, co za toho půl roku bude. Mám nějaké představy, mám nějaké tušení, ale vlastně nevím. K hale teď nedokážu říct víc, než už jsem řekla. Ale jestliže by kraj přišel s tím, že od nás nemocnici přebírá za velmi výhoodných podmínek, tak to výrazné téma ztratíme a budeme hledat nějaké jiné.

**Ale možná budeme mít peníze na halu, když nebudeme muset investovat do nemocnice.**

Přesně.
