---
title: Město kvůli koronaviru škrtá investice, živnostníkům odpustí nájmy
cover-photo: https://i.ohlasy.info/i/6b4c30aa.jpeg
perex: Nečekané výdaje a také očekávané nižší příjmy z daní od státu už začíná vedení Boskovic promítat do podoby letošního rozpočtu.
author: Marek Osouch
category: zpravodajství
tags: koronavirus
---

*Nečekané výdaje a také očekávané nižší příjmy z daní od státu už začíná vedení Boskovic promítat do podoby letošního rozpočtu. Škrtnout bude muset řadu plánovaných investic za miliony korun, ušetřit mají podle pokynů i všechny příspěvkové organizace.*

{% photo src="https://i.ohlasy.info/i/6b4c30aa.jpeg" caption="Opravy letního kina budou pokračovat" author="Jaroslav Parma" /%}

Desítky obchodů v Boskovicích musely zavřít kvůli vyhlášení nouzového stavu v České republice. Jejich provozovatelé tak přišli o tržby, jenže náklady jim zůstaly stejné. Starosta Boskovic Jaroslav Dohnálek (ODS) proto na posledním jednání rady navrhl prominout nájemné těm, kteří sídlí v městských budovách, po celou dobu, co budou muset mít zavřeno. Jedná se o šestnáct podniků, měsíčně tak městský rozpočet přijde o 290 tisíc korun. „Nic moc dalšího, čím bychom mohli být podnikatelům a živnostníkům nápomocni, už jako město udělat nemůžeme,“ uvedl starosta.

Co se týče poplatků, například v létě za zahrádky u restaurací, tam si nechává starosta prostor, zda by je letos neprominuli. Rozhodnout by museli zastupitelé výjimkou z vyhlášky; zastupitelstvo se však sejde nejdříve v květnu, s původně plánovanou schůzí v dubnu se nepočítá.

Už dříve boskovická radnice oznámila, že všichni obyvatelé mohou zaplatit poplatek za svoz komunálního odpadu bez sankcí i po termínu splatnosti. V případě daně z nemovitosti, jejíž výši si stanovuje jen město, Jaroslav Dohnálek sdělil, že by její snížení muselo být ve větším předstihu, a tak tato možnost není na pořadu dne. „Nájmy v městských bytech jsou i po zvýšení o dvacet procent zhruba na polovině komerčních. Je to otázka jednání, ale my nemůžeme všem odpustit všechno,“ řekl k další možné úlevě boskovický starosta s tím, že lidé mají u bydlení nárok na státní příspěvky. Vláda však představila návrh zákona, podle kterého nesmí nájemník dostat výpověď z bytu, pokud není kvůli epidemii koronaviru schopen platit nájemné. Dluh by mohl splatit do konce května příštího roku. Normu musí ještě schválit obě komory parlamentu a podepsat prezident.

Jaroslav Dohnálek už zároveň začíná procházet s tužkou letošní městský rozpočet a škrtat plánované investice. Je mu jasné, že od státu na daních nedostanou Boskovice takovou sumu, s jakou počítaly loni v prosinci, když rozpočet zastupitelé schválili. „Bude to méně peněz, ale rozhodně si nemůžeme brát úvěr na provozní výdaje města. Uvidíme, co bude s těmi kapitálovými,“ nastínil starosta nepříznivý osud, který potká investiční akce.

O tom, že by stát podobně jako firmám a živnostníkům kompenzoval také městům a obcím daňové ztráty, nemá starosta Boskovic žádné informace a ani s takovou variantou příliš nepočítá. Zástupce Svazu měst a obcí se pro Ohlasy stručně vyjádřil, že o takové opatření usilují, jednají o něm, ale zatím bezvýsledně.

Na jaké konkrétní investice se letos v Boskovicích nedostane, zatím starosta neprozradil. Použil jen svou oblíbenou větu, že některé výdaje jsou nezbytné a jiné se dají v současné situaci naopak považovat za zbytné. „Rozhodně ale dokončíme letní kino. Nechceme opravu přerušit, protože pak by se kino nemuselo dodělat několik let,“ prohlásil Jaroslav Dohnálek s tím, že naopak peníze budou městu vracet sportovní kluby, které nedokážou vyčerpat veškeré příspěvky.

Od starosty už také dostali dopis ředitelé jednotlivých příspěvkových organizací a také městských firem se sdělením, aby si prošli své rozpočty a zkusili v nich najít úspory, ať už v provozních nebo investičních výdajích. Z institucí v Boskovicích se konkrétně jedná o základní a mateřskou školu, Kulturní zařízení města Boskovice (KZMB), Služby Boskovice, Městskou správu sociálních služeb (MSSS) a Nemocnici Boskovice.

I poslední dvě jmenovaná zařízení musí ve svých rozpočtech najít úspory nebo se obejít bez investic z městského rozpočtu, přestože jsou v současnosti kvůli epidemii koronaviru pod největším tlakem. „Moc investic jsme plánovaných neměli, ale i ty dvě připravované tímto padají. Nám ale hlavně rostou náklady na provoz. Nepočítali jsme s takovými náklady na dezinfekci, musíme teď přemýšlet nad každou drobnou opravou,“ popsala ředitelka MSSS Marie Sáňková. Boskovičtí radní se na posledním jednání dohodli, že ze svých odměn, které za politickou funkci dostávají, každý z nich daruje MSSS dva tisíce korun na nákup prostředků k boji proti koronaviru. Dohromady tak jde o 18 tisíc.

V současnosti je v městském rozpočtu mimo dotace od Jihomoravského kraje a státu vyčleněných na provoz MSSS necelých 16 milionů, podle ředitelky už před propuknutím epidemie bylo jasné, že částka bude muset být zhruba o 4,5 milionu vyšší. „Máme teď úkol pokusit se z této částky co nejvíce uspořit, aby město nemuselo tolik navíc doplácet,“ doplnila ředitelka, která nedávno v [rozhovoru pro Ohlasy](https://ohlasy.info/clanky/2020/03/rozhovor-sankova.html) popsala, v jakém režimu dnes funguje jejich domov pro seniory. Příliš mnoho možností, kde by mohla škrtat, však nemá, protože zhruba 75 procent tvoří náklady na mzdy.

Oznámení o škrtech dorazilo i do boskovické nemocnice. Peněz na provoz se úspory nedotknou, na něj si musí nemocnice vydělat sama, ale u investic nemůže počítat s původně navrhovanou sumou. „Máme dva základní projekty, což je rekonstrukce kotelny a stravovacího provozu. Kotelna se však musí dodělat, takže úspory se nejspíš dotknou opravy kuchyně,“ řekl v [rozhovoru pro Ohlasy](https://ohlasy.info/clanky/2020/03/rozhovor-stepansky.html) šéf nemocnice Dan Štěpánský. Právě na rekonstrukci kuchyně žádalo vedení nemocnice radnici o investiční dotaci. Dokonce je už podepsaná i smlouva, ale peníze podle Štěpánského zatím od města nedorazily. A nejspíš ani nedorazí.

To druhá z městských firem je na tom hůř. Tržby Služeb Boskovice jsou prakticky na nule, část peněz jim přichází jen z prodeje elektřiny ze solárních panelů na městských budovách a další peníze mají z oprav veřejného osvětlení či údržby ve městě. Hlavní výnosy z pronájmů sportovišť a jejich provozu, jako je zimní stadion nebo bazén, jsou kvůli uzavření na nule.

„Chystáme úsporná opatření s možným vývojem během času. Je to nějaká predikce, kterou chceme mít do konce tohoto týdne. Dále řešíme, co by mohli dělat zaměstnanci, kteří jsou dnes nevyužití, nabízí se například údržba dětských hřišť,“ přiblížil místostarosta Radek Mazáč (Sportovci). Naopak se podle něj nezastaví investice do nového okrsku Centrálního zásobování teplem za 25 milionů. Na tuto akci totiž Služby čerpají dotaci.

Podle šéfa Služeb Boskovice Milana Stryi využili uzavření lázní na pravidelnou technologickou přestávku, kterou plánovali na září. „Na podzim tak může být otevřeno, i když tržby asi budou nesrovnatelné, protože září je mnohem slabší než březen. Třeba to ale lidi naláká,“ doplnil.

Teď vzhlíží k tomu, zda po vládě schválí také zákonodárci takzvaný kurzarbeit, tedy kompenzaci části mezd státem, a zda se bude vztahovat právě i na městské Služby. „Kdyby se nás to netýkalo, museli bychom přijmout tvrdší opatření,“ sdělil jednatel jen obecně. Nechtěl tak hovořit o tom, zda by museli propouštět, už však rozvázali veškeré brigádnické dohody. „Velkou neznámou je, jak dlouho vše bude trvat. Mám na mysli zejména to, zda bude moci fungovat v létě koupaliště a zda z něj budeme mít alespoň nějaké tržby,“ dodal. Teď ušetří alespoň na energiích, když jsou sportoviště zavřená.

Prázdné jsou i školy a školky, ale úspory v provozu musí vzdělávací instituce dál hledat. Zatímco školka nejspíš může počítat s tím, že se bude pokračovat v opravě elektrorozvodů v budově na Lidické, základní škola musí pro letošek opustit plán na výstavbu výškařského sektoru a běžecké dráhy. „Z jednání rady to bylo staženo. Investice se přesune do příštího roku,“ řekl ředitel školy a boskovický radní za ODS Vladimír Ochmanský.

Prakticky na nule jsou s tržbami také v KZMB. Žádné kulturní akce nemohou být, například u kina jde o výpadek půl milionu měsíčně. „Máme zhruba 27 zaměstnanců, někteří z nich si vybírají dovolenou, další chodí do práce a dodělávají resty. Jsme k ruce městu, pokud je něco potřeba,“ přiblížil ředitel KZMB Oldřich Kovář.

Podle něj město KZMB i přes stávající nemožnost provozovat jakoukoli svou činnost chystá ponížit provozní příspěvek o deset procent. Ředitel říká, že to chápe, že město se snaží ušetřit všude. „Veškerý hospodářský výsledek z loňského roku dáme na pokrytí letošní ztráty,“ doplnil. Pokud se pak podzim budou konat Husí slavnosti, nepočítá Oldřich Kovář s druhou scénou na Masarykově náměstí. Je to jeden z jeho návrhů, kde ušetřit. Případné propouštění je až poslední možnost.

A pokyn šetřit dostal i tajemník městského úřadu David Škvařil. Podle starosty se například nedostane na dlouho slibovaný výtah za 2,8 milionu v budově úřadu na Masarykově náměstí. Naopak městské policie by se podle jejího ředitele Davida Krátkého žádné škrty neměly dotknout. Navíc jejich výhodou v současné situaci je i to, že dnes mají plný stav. „Naopak máme povolení neohlížet se na rozpočet, být co nejvíce v ulicích. Všichni jsou v terénu a kontrolujeme, zda lidé a podniky dodržují veškerá nařízení,“ dodal šéf strážníků.
