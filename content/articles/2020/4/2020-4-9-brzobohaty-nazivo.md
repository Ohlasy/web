---
title: Ohlasy naživo s Oldřichem Brzobohatým
cover-photo: https://i.ohlasy.info/i/d97b40e6.jpeg
perex: Hostem dalšího setkání z cyklu Ohlasy naživo byl spoluzakladatel a ředitel firmy smsticket.cz a také jeden z členů výboru boskovického Unijazzu Oldřich Brzobohatý. K poslechu nabízíme rozhovor, který proběhl v kulturním a komunitním centru Prostor.
author: Tomáš Trumpeš
category: podcast
tags: kultura koronavirus
---

*Hostem dalšího setkání z cyklu Ohlasy naživo byl ve středu 8. dubna spoluzakladatel a ředitel firmy smsticket.cz a také jeden z členů výboru boskovického Unijazzu Oldřich Brzobohatý. K poslechu nabízíme rozhovor, který proběhl v kulturním a komunitním centru Prostor, tentokrát bez publika, ale jako součást [non-stop streamu Krmelec Prostor](http://krmelec.prostor.wtf).*

{% podcast_player file="2020/podcast/brzobohaty.mp3" /%}

Oldřich Brzobohatý ve své práci spojuje dvě oblasti silně postižené současnou koronavirovou krizí – byznys a kulturu. Jeho firma se zabývá prodejem vstupenek na společenské a kulturní akce. V úvodu rozhovoru jsme ho požádali, aby smsticket.cz krátce představil, zajímalo nás, jak dlouho firma funguje, jak je velká a také v jaké situaci a kondici ji zastihlo vyhlášení nouzového stavu v březnu.

Dále jsme se ptali, jak zareagovali návštěvníci akcí a pořadatelé, jak situaci vnímají dnes a jaká nálada panuje třeba okolo stále nejasného výhledu na letošní kulturní léto. 

Jak řeší krizi takto zasažená firma? V čem je to specifické, když jsou prodejci vstupenek zavaleni novou prací, ale přitom jim odbyt poklesne prakticky na nulu? Pomůže firmě stát? Jak je tato pomoc komunikována a jak vypadá, či nevypadá a jak by vypadat mohla?

Podrobněji jsme mluvili o rozdílech mezi pořadateli akcí, protože jinak si může dovolit reagovat státní instituce, jinak parta nadšenců pořádající jednorázovou akci a jinak soukromí pořadatelé větších festivalů či spolky. Odkládají se akce, nebo rovnou přesouvají na příští rok? Mělo by smysl pořádat letní festival, na kterém budou muset posluchači sedět na lavičkách dva metry od sebe a v rouškách? A je možné, že část akcí do budoucna úplně zanikne?

Na závěr nás zajímalo také Oldřichovo působení v Boskovicích. Jak se mu tady líbí, jak je spokojený se zdejším kulturním životem a také jak nyní krize zasáhla Prostor. Dotkli jsme se také problematiky udílení dotací na kulturu v Boskovicích a srovnání se způsobem, jakým se dotace rozdělují v Brně, kde Oldřich Brzobohatý tři období seděl v komisi rozhodující o rozdělování dotací na klubovou činnost.
