---
title: Boskovické podniky reagují na pandemii, vyrábí štíty, roušky i dezinfekci
cover-photo: https://i.ohlasy.info/i/b8e1d6c6.jpg
perex: Firmy v Boskovicích se přizpůsobují poptávce po rouškách a dezinfekci a rozšiřují svou výrobu či nabídku o tento sortiment.
author: Marek Osouch
category: zpravodajství
tags: koronavirus podnikání
---

*Firmy v Boskovicích se přizpůsobují poptávce po rouškách a dezinfekci a rozšiřují svou výrobu či nabídku o tento sortiment. Část z nich předpokládá, že bude zboží nabízet i po odeznění koronavirové krize.*

{% photo src="https://i.ohlasy.info/i/b8e1d6c6.jpg" caption="Výroba roušek ve firmě LS Seating" author="Archiv LD Seating" /%}

Vedení Boskovic se pochlubilo zejména spoluprací s boskovickým výrobcem kancelářských židlí – firmou LD Seating, podobných společností, které reagovaly na vývoj koronaviru, je však ve městě více. U LD Seating to navíc byla jednorázová akce, v rámci které zaměstnanci šili roušky jako dar městu. „Pokud by bylo i v budoucnu potřeba, můžeme se k tomu vrátit, ale opět by to bylo jako dar, nechystáme roušky šít dál a přímo prodávat. Museli jsme se už vrátit k našim klasickým zakázkám židlí, u nichž teď máme menší skluz,“ vysvětlil vedoucí marketingu firmy Jakub Huráb.

Radnice firmě LD Seating dodala látku a třiadvacet tamních zaměstnanců ušilo pro město Boskovice a jeho organizace 2540 roušek. Nebyla to ale jediná firma, která město obdarovala; další stovky nosili dobrovolníci z řad skautů, pionýrů, ale i běžných obyvatel, kteří chtěli tímto způsobem pomoci. Podobně se zachovala i společnost Bartolini Petra Bartoška, která šedesát roušek darovala městským strážníkům.

Firma O.K. Bag boskovického podnikatele Jiřího Kováře se příležitosti chopila ještě více. Běžně se věnuje šití sportovní doplňků, teď v současné enormní poptávce po rouškách uviděla šanci a rozšířila svůj byznys i tímto směrem. Městu v uplynulých dnech prodala zhruba dvě stovky roušek. „Ještě jsme dodávali pro záchranku a některé firmy v Brně,“ sdělil šéf firmy. Od látkové ochrany obličeje se už dnes vrátili i ke svým klasickým zakázkám. Když si však u nich kdykoliv v budoucnu někdo objedná roušky, vyhoví mu. „Chystáme i kolekci roušek, které by už byly barevné a více by se u nich hledělo i na design,“ doplnil Jiří Kovář.

Nejspíš největším výrobcem roušek je dnes v Boskovicích podnik Falko, který se běžně věnuje šití mopů pro úklidové firmy. „Už jsme roušek ušili přes 50 tisíc. Začali jsme 16. března, kdy jsme si je šili pro sebe, o pár dní později jsme je už dodávali našim obchodním partnerům. I uklízečky nebo popeláři totiž roušky potřebují,“ vysvětlila ředitelka společnosti Lenka Pelánová s tím, že jejich produkce je 2500 roušek denně. Část distributorů je od nich odebírala i do domovů pro seniory, tam ji ale nedávno část zakázek vypadla. „Stát řekl, že si to chce řešit sám,“ doplnila Pelánová.

Nejsou to však jen roušky, čeho se firmy v Boskovicích chytily. Pěstitelská palírna začala nabízet jako dezinfekci látku s názvem Líh 80 %. „Je to podle receptury Světové zdravotnické organizace na Anticovid, ale nemáme ještě vyřízené veškeré certifikace a povolení, abychom o tom mohli vůbec říct, že je to dezinfekce,“ uvedl jeden ze spolumajitelů Miloš Konečný. Právě peníze na její nákup spolu s dalšími hygienickými gely věnovala městu nedávno boskovická vietnamská komunita.

V palírně už namíchali stovky litrů dezinfekce. Líh si ovšem přímo nevyrábí, nakupují ho, i proto jsou ceny výsledného zboží relativně vysoké. Za 100 mililitrů dezinfekce je cena 100 korun, za tři litry 500 korun. „Ceny lihu šly dramaticky nahoru, stejně tak obalů,“ vysvětlil Miloš Konečný, který navíc vyzdvihuje to, že jejich dezinfekce na rozdíl od jiných má i vůni, konkrétně po malinách. Předpokládá, že když budou mít veškeré papíry vyřízené, budou schopni navýšit produkci klidně na tisíc litrů dezinfekce za hodinu. Kdy se tak stane, ale nedokážou odhadnout. Každopádně si chtějí veškerá povolení vyřídit, aby je i do budoucna měli. S výrobou a prodejem počítají i po opadnutí pandemie koronaviru.

Laicky řečeno by se dalo říct, že téměř z oboru je i boskovický výrobce mycích kapalin a strojů, firma DCT.  Možná i proto se na ni obrátili s dotazy o dezinfekci její obchodní partneři. Společnost DCT proto navázala spolupráci s výrobcem a jako distributor se chystají dezinfekci prodávat dál, jak popisuje šéf firmy David Joura. K prodejům ještě nedošlo, dolaďují poslední detaily, boskovické radnici však už mezitím darovali 100 litrů dezinfekční látky. „Ještě jsme se domluvili na další dodávce, celkově by mělo jít o 400 litrů, další putovala také do nemocnice v Letovicích,“ přiblížil spolumajitel DCT. Nepočítá však s tím, že by se prodejům věnovali po ústupu pandemie, teď jen tímto způsobem reagují na aktuální poptávku.

V Boskovicích se rozjela i výroba ochranných štítů k pokladnám či pultům do obchodů a lékáren. Nabízí je společnost AXX, která se běžně věnuje zpracování plastů, zejména pro různé reklamní stojany. „Jeden den nás to napadlo a dva dny poté jsme měli poptávku,“ popsala spolumajitelka firmy Martina Veverková. V Boskovicích takto dodali ochranné štíty například do lékárny ve zdravotním středisku Hippokrates. Čekají, že další objednávky se brzy rozjedou, jak se budou obchody a prodejny postupně otevírat s rozvolňováním opatření.

Podle slov Martiny Veverkové dokážou vyrábět i plast pro obličejový štít, už však nemohou dodat potřebné uchycení na hlavu. To se v současnosti ve velkém tiskne na 3D tiskárnách, mimo jiné i na boskovické základní škole. „Na úřad jsme už před Velikonocemi předali 55 štítů, z toho 35 jsme vytiskli ve škole, další pak přidal pan radní Axman, který má takovou tiskárnu doma,“ doplnil ředitel školy Vladimír Ochmanský. Štíty by měli využít zaměstnanci boskovické nemocnice, Městské správy sociálních služeb či lékaři ze soukromých ordinací. Teď po Velikonocích budou v tisku pokračovat podle toho, jaký bude zájem. Menší potíže jim totiž činilo sehnat plast na obličejové štíty. Není tak vyloučené, že škola nakonec naváže spolupráci s firmou AXX, která dodá plast, a ve škole poté dotisknou uchycení.
