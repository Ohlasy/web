---
title: "Z radnice: Epidemická situace, konec Atosu na náměstí, konkurz na ředitele KZMB"
perex: Novinky z boskovické radnice, které vedení města oznámilo po zasedání městské rady v polovině prosince. Přinášíme výběr toho nejzajímavějšího.
author: Tomáš Trumpeš
cover-photo: https://i.ohlasy.info/i/44a82d18.jpg
tags: politika koronavirus
---

*Novinky z boskovické radnice, které vedení města oznámilo po zasedání městské rady v polovině prosince. Přinášíme výběr toho nejzajímavějšího se stručnými komentáři vedení města z tiskové konference.*

{% photo src="https://i.ohlasy.info/i/44a82d18.jpg" caption="Prodejna potravin Atos na náměstí končí" author="Tomáš Trumpeš" /%}

Vůbec poprvé v tomto volebním období bylo na tiskové konferenci přítomno kompletní vedení města – kromě starosty Jaroslava Dohnálka (ODS) a prvního místostarosty Lukáše Holíka (ANO) byl přítomen i neuvolněný místostarosta Radek Mazáč (Sportovci). A to především proto, aby informoval o zrušení druhého pokusu města o architektonickou soutěž na sportovní halu v Červené zahradě a představil návrhy, které město v nevydařené soutěži získalo. O záležitosti jsme [informovali podrobněji v samostatném textu](https://ohlasy.info/clanky/2020/12/soutez-zrusena.html).

### Epidemická situace

Na úvod starosta Jaroslav Dohnálek jako obvykle popsal aktuální dopady pandemie koronaviru na klíčové organizace – nemocnici a Městskou správu sociálních služeb. V nemocnici bylo podle starosty k polovině prosince hospitalizováno přibližně třicet lidí ve speciálním oddělení pro pacienty s covidem a dalších šest až osm lidí na jednotkách intenzivní péče. „Expanze pacientů bohužel neustává, pan jednatel nám řekl, že nepocítili žádné polevení. Z asi 550 zaměstnanců nemocnice už nemoc prodělalo 135,“ popsal starosta. Celkově je situace v nemocnici stabilizovaná, ale navzdory tlaku na to, aby se obnovila běžná operativa, musí nemocnice fungovat v omezeném režimu, zejména vzhledem ke kapacitě míst na jednotkách intenzivní péče, kde musí být dostatečný počet lůžek vyhrazen pro pacienty s nemocí covid-19. Kapacita antigenního testování činila v Boskovicích osmdesát testů a byla prakticky hned obsazena. Antigenními testy byli také otestováni všichni běžní hospitalizovaní pacienti a byly díky tomu odhaleny další čtyři případy.

V Městské správě sociálních služeb se připravují především na vánoční návštěvy. Ty budou umožněny právě těm, kdo mají za sebou čerstvý test. Samy sociální služby ale nejsou schopny návštěvy testovat, takže návštěvníci si musejí přinést potvrzení o absolvování testu a negativním výsledku. „Teď před Vánoci je to samozřejmě složité, ale na druhou stranu si nikdo nedovolí zavléci nedbalostí do zařízení covid,“ dodal Jaroslav Dohnálek.

S náporem epidemie už se nepotýká městský úřad, všechny odbory fungují. Vedení města se rozhodlo otevřít úřad v pondělí a ve středu v plnohodnotném provozu, tedy nikoliv s omezením na pět hodin denně. Využívá tím možnosti, kterou nařízení na omezení úřadů obsahuje – provozní dobu je možné rozšířit, pokud dochází k přetížení agendy. To se v Boskovicích děje především na dopravním odboru a vzhledem k tomu, že nemá samostatnou budovu, je úřad otevřen kompletně. Podle tajemníka Davida Škvařila je to mnohem lepší, neboť nedochází k takové kumulaci osob. 

### Budova osadního výboru v Hrádkově

Městská rada schválila výběr dodavatele stavby osadního domu v Hrádkově. Bude to firma Stavkom, která nabídla budovu postavit za 10,4 milionu korun. Soutěž nejprve vyhrála jiná firma, ta ale nedodala potřebná potvrzení o certifikacích, takže musela být ze soutěže vyloučena. Schválený rozpočet počítal s částkou 13,5 milionu, takže podle starosty má město ještě rezervu. Přes 5 milionů získá radnice z dotace. 

### Převzetí CZT a cena tepla

Po jednání zastupitelstva se týden před naplánovaným jednáním městské rady sešla ještě rada mimořádná, která pouze odsouhlasila smlouvy s firmou ZT energy, aby se urychlilo převzetí systému centrálního zásobování teplem (CZT). K podpisu smluv došlo v pátek 11. prosince a podle starosty už tím jednání, v minulosti mnohdy komplikovaná, skončila. „Nebylo to jednoduché, ale podařilo se to dotáhnout do konce,“ informoval starosta. Provoz CZT od 1. ledna přebírají Služby Boskovice. Průměrná cena tepla se sníží asi o 15 procent.

Neshody města s dosavadním provozovatelem ZT energy skončily i u Energetického regulačního úřadu. Ten se podněty zabývá už přes dva roky, zatím bez výsledku.

### Participativní rozpočet

Radní také definitivně potvrdili projekt [Louka v proluce U Koupadel](https://ohlasy.info/clanky/2020/12/soutez-zrusena.html) jako vítěze prvního ročníku participativního rozpočtu. Projekt byl rozpočtován na 180 tisíc korun, město na participativní rozpočet vyhradilo celkem 300 tisíc, takže pokud zůstanou nedočerpané prostředky, bude zčásti proveden také v pořadí druhý projekt – [obnova zeleně ve Vratíkově](https://boskovice.pincity.cz/participativni-projekt/6).

### Sportovci roku

Vedení města vyhlásilo další ročník ankety o nejlepšího sportovce, družstvo a trenéra za rok 2020. Nominace navrhnou sportovní kluby, které působí v Boskovicích a vyvíjí pravidelnou organizovanou činnost. Nemusí nominovat sportovce jen ze svého klubu, ale mají možnost vybrat i z klubů ostatních. Podmínkou je, že všichni nominovaní musí působit v boskovickém klubu. Místo a způsob slavnostního vyhlášení ankety budou určeny v závislosti epidemické situaci v lednu příštího roku.

### Konec Atosu

V městské budově na náměstí končí k poslednímu lednu prodejna Atos. Provozovatel zažádal o ukončení nájmu a zkrácení výpovědní lhůty. Město bylo ochotno firmu z nájmu vyvázat, pokud se najde nový nájemce. Zájem projevila ostravská společnost Hruška. Ta se provozu obchodu ujme od začátku března, v únoru budou v prostorách obchodu probíhat nutné stavební úpravy. Financovat je bude nový nájemce, který si je posléze bude odepisovat z nájemného, takže město nemusí přímo vynakládat finanční prostředky.

### Online komise

Radní upravili jednací řád svých komisí tak, aby jejich členové mohli hlasovat i bez přímé fyzické přítomnosti na jednání. Podle starosty měly komise problém se v současné situaci scházet a umožněním distančního jednání online se tento problém vyřeší.

### Nový člen redakční rady

Novým členem redakční rady města byl po [odstoupení zastupitelky za Piráty Kristýny Znamenáčkové](https://ohlasy.info/clanky/2020/12/znamenackova-zpravodaj.html) oficiálně jmenován Vladimír Farský za KSČM.

### Konkurz na ředitele KZMB

Vedení města oznámilo, že se dohodlo na vyhlášení výběrového řízení na post nového ředitele či ředitelky Kulturních zařízení města Boskovice (KZMB). Stávajícímu řediteli Oldřichu Kovářovi nastává v roce 2021 důchodový věk, město chce nakonec vyhlásit konkurz už v předjaří, podrobnosti připraví místostarosta Lukáš Holík během ledna. „Nepočítáme s tím, aby ve jmenovaných funkcích v městských institucích zůstávali lidé v důchodovém věku. I úředníci jsou vyzýváni k tomu, aby odcházeli do důchodu a přicházeli noví, pokud není nezbytně nutné, aby pracovali dál,“ vyjádřil se starosta Jaroslav Dohnálek.

### Dotace z MAS Boskovicko Plus

Tiskové konference se účastnila také Radka Bezděková, manažerka místní akční skupiny Boskovicko Plus. Tato skupina rozděluje v tomto dotačním období zhruba sto milionů korun takzvaných evropských peněz, které k ní proudí přes ministerstvo pro místní rozvoj. Letos rozdělila kupříkladu 12 milionů mezi podnikatele, především v oblasti zemědělství, konkrétně uspělo 21 projektů. 

Nyní se chystá výzva na rok 2021 a tentokrát to nebude výzva jen pro podnikatele, ale také pro obce, neziskové organizace, příspěvkové organizace obcí a církve. „Uvolněno bude celkem 10 milionů 383 tisíc korun,“ uvedla Radka Bezděková. Malá část půjde na rekreační funkci lesa, což je kupříkladu obnova označníků v lese. Přes dva miliony půjdou na rekonstrukci a výstavbu polních cest a přes osm milionů bude určeno na podporu kulturní a spolkové činnosti. Žádat bude možné na rekonstrukce objektů, které slouží pro kulturní a spolkové akce. Maximální částka je 500 tisíc, z dotace může být pokryto 80 procent nákladů. Vedle stavebních prací bude možné žádat i na technologie a vybavení. „Pro všechny bude platit, že projekt musí být zařazen ve schváleném strategickém plánu obce,“ doplnila manažerka MAS Boskovicko Plus.
