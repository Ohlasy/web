---
title: Ohlasy naživo s farářem Jiřím Burešem
cover-photo: https://i.ohlasy.info/i/2222b81e.jpeg
perex: Hostem speciálního předvánočního vydání byl evangelický farář Jiří Bureš a hudební duo Ireny a Vojtěcha Havlových. Tématem rozhovoru byl vánoční příběh a křesťanské vánoční poselství.
author: Tomáš Trumpeš
category: podcast
---

*Hostem streamovaného speciálního předvánočního vydání byl evangelický farář Jiří Bureš a hudební duo Ireny a Vojtěcha Havlových. Tématem rozhovoru byl vánoční příběh a křesťanské vánoční poselství. V hudební části večera zahráli své skladby významní představitelé české alternativní scény manželé Havlovi, kteří svou hudbou předávají mírumilovné duchovní poselství.*

<iframe sandbox="allow-scripts allow-top-navigation" scrolling="no" width="100%" height="200" frameborder="0" src="https://embed.radiopublic.com/e?if=ohlasy-podcast-6nVazZ&ge=s1!228ec37f85a1479c8f5d550fe4fe8032f929f777"></iframe>

V předvánočním rozhovoru jsme s Jiřím Burešem prošli biblický příběh o narození Ježíše Krista. Na začátku nás zajímalo, jestli faráře po letech služby dokáže toto vyprávění ještě něčím překvapovat, nebo dokonce provokovat. Ptali jsme se, v čem je Ježíšovo narození a jeho vstup do toho světa specifické, oproti jiným náboženstvím či mýtům, ve kterých se Bůh rovněž stane člověkem.

Probrali jsme postupně celý výjev Ježíšova narození, jak ho známe z biblického vyprávění i z betlémů, případně z vánočních koled – Ježíšův královský rod, chlév a jesličky, pastýře, anděly a tři mudrce z Východu. Vždy jsme mluvili o tom, jak jsou tyto postavy a okolnosti inspirativní pro současnost.

Ve druhé části rozhovoru jsme se zaměřili na podstatu křesťanské vánoční zvěsti. Co Ježíšovo narození znamená pro jednotlivého člověka, který se s jeho příběhem setkává a nechá se jím oslovit? Z čeho pramení vánoční radost? Co je jejím důvodem a obsahem? Můžou být Vánoce pro někoho smutné? Není ta všeobecná radost trochu nebezpečná, třeba pro lidi, kteří jsou zrovna v obtížné situaci? O Ježíšově narození mluvíme a zpíváme také tak, že se narodil Spasitel. Jak se dnešní společnost vlastně podle zkušenosti faráře Jiřího Bureše staví k pojmu hřích? Hledají lidé odpuštění hříchů, nebo jim to zní příliš starověce?

Mluvili jsme o lidech v obtížné situaci, ve které je letos tak trochu celý svět. Budou v tomto i letošní Vánoce nějak zvláštní a nabízí se příležitost vánoční zvěst nově uchopit a pochopit?
