---
title: Ohlasy roku 2020 pohledem čtenářského zájmu
cover-photo: https://i.ohlasy.info/i/484ae6d1.jpeg
author: Tomáš Trumpeš
category: zpravodajství
---

*Končící rok 2020 vybízí opět k tomu, abychom si jej připomněli také pohledem do statistik čtenosti našeho webu. Jaké události a zajímavosti vás čtenáře v roce 2020 nejvíc zajímaly? Letos je dominantní téma roku jasné – pandemie koronaviru a její dopady na život v regionu.*

{% photo src="https://i.ohlasy.info/i/484ae6d1.jpeg" caption="Covidové oddělení boskovické nemocnice" author="Tomáš Znamenáček" /%}

Téma koronaviru je jasně dominantní, ale není jediné, takže určitě stojí za to podívat se i na další témata, která v celém roce i v jednotlivých měsíci silněji rezonovala. Vedle pandemie to byla hlavně situace na boskovické základní umělecké škole, plány na vznik nového boskovického pivovaru, letní povodeň, další působení bývalého místostarosty Petra Malacha (ČSSD) ve službách městu, elektrické koloběžky, vizuální identita města, osud panského dvora, založení místní Trikolóry, plánovaná výstavba na místě bývalého hřbitova, soutěž na sportovní halu a odpadové hospodářství v regionu.

Zajímaly vás ale také vlastivědné texty v našich seriálech. Nejvíce to byla louka u Labutě a pak historický text o náletu na Boskovice na konci války. Z fotografií vás tradičně hodně upoutala [festivalová galerie Tomáše Znamenáčka](https://www.facebook.com/ohlasy/posts/3176116082442485) a pak především rovněž Tomášova [galerie snímků z covidového oddělené boskovické nemocnice](https://www.facebook.com/ohlasy/posts/3331283696925722). Bodovala i [fotka pravděpodobného nového hejtmana](https://www.facebook.com/ohlasy/photos/a.785695738151210/3277423372311755/) po sečtení vypovídajícího množství hlasů v krajských volbách a oznámení nové koalice a [fotogalerie zvoucí na výstavu o rodu pánů z Boskovic do boskovického muzea](https://www.facebook.com/ohlasy/posts/3457975760923181).

### Prvních deset textů

Na špici čtenosti letošních článků je asi nepřekvapivě text, který jsme opakovaně aktualizovali a sdíleli a ve kterém jsme na počátku pandemie informovali o opatřeních a celkové situaci v regionu. Na druhém místě je článek, ve kterém jsme po nástupu druhé vlny informovali o zhoršující se situaci v boskovické nemocnici, která začala čelit masivnějšímu přílivu covidových pacientů. 

Kromě těchto dvou textů se do první desítky dostal ještě rozhovor s vedoucí lékařkou covid oddělení boskovické nemocnice Pavlou Tesaříkovou, se kterou jsme mluvili rovněž v říjnu.

Na třetí místo se vyšplhala březnová informace o odvolání ředitelky boskovické ZUŠ Stanislavy Matuškové. Dění na ZUŠ v první desítce zastupuje ještě informace o probíhajících inspekcích v lednu a pak říjnová informace o jmenování Petra Prossera novým ředitelem.

Dvě hlavní témata roku tedy zabrala v první desítce celkem šest míst. Zbývá text o snaze obnovit vaření místního piva v bývalém panském pivovaru, článek Hynka Skořepy o letní povodni, nástup Petra Malacha do Služeb Boskovice a na závěr rozhovor s Jakubem Dvořákem o spuštění provozu zelených elektrických koloběžek Bolt v Boskovicích.

Žebříček nejčtenějších textů za rok 2020 vypadá tedy takto:

1.  [Opatření proti koronaviru](https://ohlasy.info/clanky/2020/03/koronavirus-opatreni.html)
2.  [Situace v boskovické nemocnici](https://ohlasy.info/clanky/2020/10/situace-v-nemocnici.html)
3.  [Odvolání ředitelky Stanislavy Matuškové](https://ohlasy.info/clanky/2020/03/matuskova-odvolana.html)
4.  [Inspekce na ZUŠ](https://ohlasy.info/clanky/2020/01/zus-inspekce.html)
5.  [Rozhovor s lékařkou Pavlou Tesaříkovou](https://ohlasy.info/clanky/2020/10/rozhovor-tesarikova.html)
6.  [Nový boskovický pivovar](https://ohlasy.info/clanky/2020/04/pivovar-bude.html)
7.  [Blesková povodeň na Boskovicku](https://ohlasy.info/clanky/2020/06/krajina-povodne.html)
8.  [Petr Prosser ředitelem ZUŠ](https://ohlasy.info/clanky/2020/10/prosser-reditelem-zus.html)
9.  [Petr Malach míří do Služeb](https://ohlasy.info/clanky/2020/01/malach-sluzby.html)
10. [Rozhovor o elektrických koloběžkách](https://ohlasy.info/clanky/2020/08/rozhovor-dvorak.html)

Kromě celkového pořadí je také zajímavé podívat se na to, co vás zajímalo postupně během roku, jak šly jednotlivé měsíce.

### Leden

Hned v lednu Ohlasy publikovaly čtyři texty, které zaznamenaly vysokou čtenost a objevují se na předních místech ve statistikách celého roku. Jednak to byl zpravodajský text o tom, že v boskovické základní umělecké škole proběhly inspekce, přičemž [Česká školní inspekce provedla šetření na základě stížnosti a hned v několika oblastech označila důvody za oprávněné](https://ohlasy.info/clanky/2020/01/zus-inspekce.html). Dále text o tom, že [bývalý boskovický místostarosta za ČSSD Petr Malach po menší pauze začal znovu pracovat pro město](https://ohlasy.info/clanky/2020/01/malach-sluzby.html) – v městské firmě Služby Boskovice nastoupil na pozici vedoucího sportovních zařízení. Velký zájem byl i o text Marka Osoucha na téma odpadového hospodářství, kterému se Marek věnuje dlouhodobě – tentokrát [o rozvoji nové odpadové firmy Technické služby Malá Haná](https://ohlasy.info/clanky/2020/01/odpad-mala-hana.html). Firma založená spolkem obcí se za rok rozrostla na dvojnásobek. Za zmínku z lednových textů stojí ještě komentář Ondřeje Dostála, který [kriticky zhodnotil postup města ](https://ohlasy.info/clanky/2020/01/vizualni-identita.html)při vytváření jednotného vizuálního stylu.

### Únor

V únoru jste nejvíc četli [rozhovor s lídrem nově vznikající boskovické buňky hnutí Trikolóra Karlem Trefným](https://ohlasy.info/clanky/2020/02/rozhovor-trefny.html) a jeho poslední šanci na normální svět. Dále to byl [report z radnice](https://ohlasy.info/clanky/2020/02/z-radnice.html) informující mimo jiné o vzniku studie na řešení areálu Červená zahrada a o neúspěchu jednání, která měla směřovat k odkupu panského dvora městem. Zaujal vás také [rozhovor Martiny Vaškové s protagonisty hudební skupiny Pružiny](https://ohlasy.info/clanky/2020/02/rozhovor-pruziny.html).

### Březen

Přišel březen, covidová krize a také my jsme museli v mnohém přeorientovat naši práci. Výsledkem snahy co nejlépe informovat o situaci v regionu je již několikrát zmíněný nejčtenější text roku, který jsme postupně aktualizovali a opětovně sdíleli – [Dopady opatření proti koronaviru v Boskovicích](https://ohlasy.info/clanky/2020/03/koronavirus-opatreni.html). 

V březnu došlo také na [odvolání ředitelky ZUŠ Stanislavy Matuškové](https://ohlasy.info/clanky/2020/03/matuskova-odvolana.html). Odvolala ji rada Jihomoravského kraje, která tak vyslyšela přání části pedagogů a dalších petentů. Ředitelka byla obviňována z bossingu a šikany zaměstnanců. Dále vás v březnu nejvíce zajímaly rozhovory, které jsme pořídili s šéfy nejkritičtejších institucí: [s jednatelem boskovické nemocnice Danem Štěpánským](https://ohlasy.info/clanky/2020/03/rozhovor-stepansky.html) a [s ředitelkou Městské správy sociálních služeb Marií Sáňkovou](https://ohlasy.info/clanky/2020/03/rozhovor-sankova.html).

### Duben

[V panském pivovaru v Boskovicích se má znovu vařit pivo](https://ohlasy.info/clanky/2020/04/pivovar-bude.html) – právě tato informace vás nejvíc zajímala v dubnu. Své plány oznámil nový majitel historické památky Luděk Řehoř. Na druhém místě skončily [aktualizované informace o dění v boskovické nemocnici](https://ohlasy.info/clanky/2020/04/nemocnice.html). Koronakrize silně zasáhla také školství. O distanční výuce jsme vedli [rozhovor se středoškolským učitelem Pavlem J. Michelem](https://ohlasy.info/clanky/2020/04/rozhovor-michele.html) a i toto povídání zaznamenalo v dubnu vysoký čtenářský zájem.

### Květen

Měsíc květen byl z hlediska čtenářského zájmu tematicky dost výjimečný. Vynikla dvě nezpravodajská témata: [příspěvek Ladislava Oujeského o 75. výročí náletu na Boskovice](https://ohlasy.info/clanky/2020/05/boskovicky-nalet.html) a další díl seriálu Hynka Skořepy o Krajinách Boskovicka, tentokrát [o louce nedaleko Svitávky, hned vedle někdejšího zájezdního hostince U Labutě](https://ohlasy.info/clanky/2020/05/u-labute.html). A bodovaly také Ohlasy naživo – na třetí místo se vyšplhal [záznam ze živého rozhovoru s Tomášem Minxem](https://ohlasy.info/clanky/2020/05/minx-nazivo.html), ředitelem společnosti MP Lesy. Ta se stará nejen o lesy patřící rodině Mensdorff-Pouilly, ale také o boskovické městské lesy.

### Červen

Specifické texty bodovaly také v červnu – přírodovědec Hynek Skořepa pro nás napsal [pojednání o bleskové povodni u Malé Roudky](https://ohlasy.info/clanky/2020/06/krajina-povodne.html) a šířeji vysvětlil souvislosti podobných událostí. Na záměr zastavět plochu bývalého starého hřbitova bytovými domy [reagoval vzpomínkou a zamyšlením Petr Michálek.](https://ohlasy.info/clanky/2020/06/kosti-mrtvych.html) Třetí místo si vysloužil [rozhovor s novým kastelánem hradu a zámku v Boskovicích Milanem Vaněrkou](https://ohlasy.info/clanky/2020/06/rozhovor-vanerka.html) o aktuální situaci a také o nevyužitém potenciálu Boskovic v cestovním ruchu.

### Červenec

[Památky na Hradní ulici a jejich další, nejasný osud](https://ohlasy.info/clanky/2020/07/prodej-pd.html) – to bylo hlavní téma července. O budoucnost panského dvora a také budovy takzvaného kláštera, kde ukončil provoz hotel a restaurace, se zajímal Marek Osouch. Červenec obvykle patřil festivalu Boskovice, který se tentokrát nemohl konat, zaujal vás ale [rozhovor s šéfkou pořádajícího Unijazzu Danou Makovskou](https://ohlasy.info/clanky/2020/07/rozhovor-makovska.html), která nám prozradila plány a podrobnosti k chystané náhradní verzi festivalu v srpnu. Do třetice v červenci uspělo téma, které se vinulo celým letošním rokem – [neúspěšná snaha radnice vypsat úspěšnou soutěž na sportovní halu](https://ohlasy.info/clanky/2020/07/nezakonna-soutez.html).

### Srpen

Druhý prázdninový měsíc opanovaly zelené elektrické koloběžky. Na první místo čtenosti se dostal [rozhovor se zástupcem firmy Bolt Jakubem Dvořákem](https://ohlasy.info/clanky/2020/08/rozhovor-dvorak.html), který za jejich příjezdem do Boskovic stojí. Opět se objevilo téma boskovické ZUŠ – tentokrát [informace o zrušení prvního konkurzu a vyhlášení nového](https://ohlasy.info/clanky/2020/08/konkurz-zus.html). Před blížícími se krajskými volbami vás také zajímalo, [kteří regionální kandidáti se budou ucházet o krajské zastupitelské mandáty](https://ohlasy.info/clanky/2020/08/regionalni-kandidati.html).

### Září

V září se o slovo opět přihlásila pandemie. Nejčtenější byl [článek, ve kterém jsme zaznamenali nárůst počtu pozitivně testovaných](https://ohlasy.info/clanky/2020/09/covid-okres.html) v kraji i na okrese. Zaujal také [rozhovor s místním znalcem Tchaj-wanu Ondřejem Dostálem](https://ohlasy.info/clanky/2020/09/rozhovor-dostal.html). A opět se vynořilo léta se vracející a znovu a znovu diskutované téma – možný [převod boskovické nemocnice pod kraj](https://ohlasy.info/clanky/2020/09/nemocnice-pod-kraj.html).

### Říjen

V říjnu naplno propukla druhá vlna pandemie a my jsme se jí mimo jiné věnovali jednak podrobnější [informací o situaci v boskovické nemocnici](https://ohlasy.info/clanky/2020/10/situace-v-nemocnici.html). Ta zažívala kritické chvíle – kapacita se plnila a zdravotníci pracovali na hranici sil. Vedle tohoto textu vás zaujal i [rozhovor s vedoucí lékařkou covidového oddělení Pavlou Tesaříkovou](https://ohlasy.info/clanky/2020/10/rozhovor-tesarikova.html). S velkým čtenářským zájmem se setkal i text, ve kterém jsme bezprostředně informovali o tom, že krajská rada [jmenovala novým ředitelem boskovické ZUŠ Petra Prossera](https://ohlasy.info/clanky/2020/10/prosser-reditelem-zus.html).

### Listopad

Také v listopadu vás nejvíc zajímaly [aktuální informace z boskovické nemocnice a Městské správy sociálních služeb](https://ohlasy.info/clanky/2020/11/nemocnice-msss.html). Druhé místo si vysloužila informace o tom, že bývalý šéf stavebního úřadu [dostal čtyřletou podmínku za zanedbání kontroly při kolaudaci boskovické solární elektrárny](https://ohlasy.info/clanky/2020/11/solary-trest.html). A na třetím místě skončil komentář, ve kterém jsme se pokusili v poločase volebního období [kriticky shrnout fungování vládnoucí boskovické koalice](https://ohlasy.info/clanky/2020/11/polocas-koalice.html), těsně následovaný ještě podobným textem [o fungování opozice](https://ohlasy.info/clanky/2020/11/vlada-bez-opozice.html).

### Prosinec

Prosinec ještě úplně neskončil, ale už teď lze říci, že jeho nejčtenějším textem bude další [report z radnice](https://ohlasy.info/clanky/2020/12/z-radnice-2.html). Ten informoval kupříkladu o konci prodejny Atos, kterou na náměstí nahradí ostravská Hruška, a o plánu radnice vyhlásit konkurz na ředitele městských Kulturních zařízení. Velký zájem byl také o dva rozhovory – s [kavárnicí Kateřinou Burianovou](https://ohlasy.info/clanky/2020/12/rozhovor-burianova.html) o aktuální situaci v gastru a [s architekty Petrem Ondráčkem a Janou Syrovátkovou](https://ohlasy.info/clanky/2020/12/prichazi-srab.html) o založení Spolku za rozvoj architektury Boskovic.

### Rok v Ohlasech

Celkově můžeme konstatovat, že zájem čtenářů o naše texty byl také letos velmi silný. Díky! 

Jako asi pro každého, byl i pro nás novináře letošník rok specifický a museli jsme se v mnohém naučit novým pracovním postupům a přehodnocovat dosavadní zvyklosti. Občas se naše práce dostávala do nových rovin, kdy nešlo jen držet novinářský odstup, protože informování o pandemii se stávalo součástí širšího a nutně propojeného úsilí o co nejlepší zvládnutí situace. 

Jsme rádi, že jste kromě našich článků ocenili také speciální informační web, který jsme připravili při první jarní vlně pandemie, a při druhé podzimní vlně [informační video](https://www.facebook.com/781692698551514/videos/966431630517559), na jehož vzniku jsme se rovněž podíleli a zapojili se nejen tak do iniciativy [Pomáháme Boskovicím](https://www.pomahameboskovicim.cz/). Za všechny tyto počiny do značné míry vděčíme dobrovolnické práci, kterou ještě vedle své práce editorské a skvělých fotek s velkým nasazením odvádí na veškerém technickém zázemí Ohlasů Tomáš Znamenáček. Díky němu jsme mohli také začít živě vysílat Ohlasy naživo, abychom alespoň částečně nahradili možnost živých rozhovorů a setkání.

Potěšil nás i zájem [o naši výroční zprávu](https://data.ohlasy.info/2019/vyrocni-zprava.pdf), ve které jsme v únoru shrnuli prvních 5 let fungování Ohlasů a také [vydařené narozeninové setkání](https://www.facebook.com/media/set/?vanity=ohlasy&set=a.2672342879486477), které jsme vlastně nic netušíce stihli docela na poslední chvíli – v únoru. Taky nás moc potěšil velký zájem a přejícné reakce na naši nominaci na novinářskou cenu. V neposlední řadě jsme letos pořádně rozjeli [dárcovskou kampaň na provoz našich novin](https://www.darujme.cz/projekt/1202392). Tu vyhodnotíme samostatně, ale už nyní moc děkujeme všem, kdo nás podporují nejen čtením našich textů, ale i finančně. To díky vám mohly naše texty vzniknout.