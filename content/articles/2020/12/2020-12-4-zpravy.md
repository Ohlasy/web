---
title: Zpravodajský přehled za listopad
cover-photo: https://i.imgur.com/IEKRi7Sl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v listopadu na Boskovicku událo.*

{% photo src="https://i.imgur.com/IEKRi7S.jpg" caption="Louka v proluce uspěla v participativním rozpočtu" author="Tomáš Trumpeš" %}

Druhá vlna pandemie koronaviru si v listopadu na okrese Blansko vyžádala další oběti. V září zemřel na okrese Blansko v souvislosti s onemocněním covid-19 první člověk, v říjnu bylo evidováno 27 úmrtí a v listopadu jich bylo podle hlášení Krajské hygienické stanice 94.

Aktuálně pozitivních bylo na okrese k poslednímu listopadu 660, což představuje pokles, neboť nejvyšší naměřená čísla přesahovala dva tisíce. Kumulativní počet pozitivně testovaných vyskočil za měsíc z 2762 na 4633 lidí. To by znamenalo, že opatření zabrala, neboť pozitivně testovaných je skoro o pět set méně než v říjnu.

Vedení boskovické radnice představilo [návrh rozpočtu města na rok 2021](https://ohlasy.info/clanky/2020/11/rozpocet.html).

Vítězem prvního ročníku participativního rozpočtu se stala [Louka v proluce](https://boskovice.pincity.cz/participativni-projekt/12) U Koupadel.

Město se rozhodlo[ zrušit prakticky všechny společenské vánoční akce](https://ohlasy.info/clanky/2020/12/z-radnice.html). Neuskuteční se vánoční jarmark ani silvestrovské promítání v letním kině, rozsvícení vánočního stromečku proběhlo online. Letos neproběhne ani rozdávání vánoční polévky pro bohaté i chudé.

Slibovaná [oprava ulice v Podhradí, která bude pokračovat](https://ohlasy.info/clanky/2020/11/z-radnice.html) od Pilského údolí směrem ke křižovatce se silnicí na Prostějov, začne od 1. března.

Architektonickou soutěží na sportovní halu se začal zabývat Úřad pro ochranu hospodářské soutěže, zatím pouze probíhá šetření. Z pěti vybraných ateliérů své návrhy odevzdaly pouze dva, z toho jeden neúplné. O osudu soutěže[ rozhodne v prosinci městská rada](https://ohlasy.info/clanky/2020/12/z-radnice.html).

Radní [odmítli návrh na zveřejňování ](https://ohlasy.info/clanky/2020/12/z-radnice.html)materiálů před jednáním rady a podrobnější zápisy, které by prezentovaly obsah diskuse.

Jihomoravský kraj zamítl námitky sousedů k plánované stavbě knihovny,[ v nejbližší době se tak rozběhne územní řízení](https://ohlasy.info/clanky/2020/12/z-radnice.html).

Paušální cena za odpad bude pro každého občana Boskovic v roce 2021 [činit 720 korun](https://ohlasy.info/clanky/2020/12/z-radnice.html). Pokud je ale zapojen do nového motivačního systému, [může ušetřit](https://ohlasy.info/clanky/2020/11/odpady.html).

Mírně se navýší cena vody, a to přibližně o 5 až 7 procent, pro letošek byla stanovená na 106 korun za kubík. O necelých sto korun klesne po převzetí systému městem předběžná cena tepla v CZT, a to [na 542 korun za gigajoul](https://ohlasy.info/clanky/2020/12/z-radnice.html).

Jedna z větších investic plánovaných na příští rok je [oprava Hybešovy ulice](https://ohlasy.info/clanky/2020/12/z-radnice.html), a to od národohospodářské školy ke křižovatce s ulicí Křižíkovou. Zmizí odtud kamenné kostky a kromě nového povrchu dojde i k rozšíření jízdních pruhů.

Rada města [připravila zastupitelstvu ke schválení dotační tituly](https://ohlasy.info/clanky/2020/12/z-radnice.html) určené pro rozdělení peněz do kultury, volnočasových aktivit, památkové zóny a sportu. Kultura bude mít nový systém rozdělování grantů.

Na Milánovech postaví soukromý investor čtrnáct nových rodinných domů. Město se Svazkem zde budou [pokračovat v opravách](https://ohlasy.info/clanky/2020/11/z-radnice.html) kanalizace a komunikací.

Stavba kruhového objezdu u Sebranic by podle senátorky Jaromíry Vítkové [mohla začít už za dva roky](https://www.facebook.com/jaromira.vitkova/posts/1954233901382206).

Z redakční rady Boskovického zpravodaje odstoupila[ Kristýna Znamenáčková](https://ohlasy.info/clanky/2020/12/znamenackova-zpravodaj.html), protože se jí nedařilo prosadit změny obsahu.

Z muzea odešel skoro po dvaceti letech [historik Petr Vítámvás](https://ohlasy.info/clanky/2020/11/vitamvas-odchazi.html).

Na trhu se objevilo [nové boskovické pivo BOS](http://www.pivobos.cz/).

V Crhově u Olešnice mají nejméně do konce února příštího roku omezený odběr vody, a to zejména k zalévání zeleně, mytí automobilů a napouštění bazénů. Vodní zdroj, který zásobuje Crhov, nemá dostatečnou rezervu pro zvyšování odběrů vody a nemá dostatečnou kapacitu nových odběratelů na vodovod.
