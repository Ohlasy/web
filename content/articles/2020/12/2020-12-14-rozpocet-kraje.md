---
title: Kraj může mít až o miliardu méně, v Boskovicích i tak chystá novou základnu pro záchranku
perex: V návrhu rozpočtu JMK se počítá s výpadkem daňových příjmů ve výši 1,18 miliardy korun. Škrty se dotkly téměř všech oblastí, které má kraj na starosti.
cover-photo: https://i.ohlasy.info/i/dd24a131.jpg
author: Marek Osouch
category: zpravodajství
tags: politika
---

*Koronavirová krize a snižování daní v důsledku zrušení superhrubé mzdy připraví příští rok krajskou kasu o spoustu peněz. V návrhu rozpočtu Jihomoravského kraje se počítá s výpadkem daňových příjmů ve výši 1,18 miliardy korun. Škrty se dotkly téměř všech oblastí, které má kraj na starosti, což je především doprava, zdravotnictví, sociální služby a školství.*

{% photo src="https://i.ohlasy.info/i/dd24a131.jpg" author="Jihomoravský kraj" /%}

Nové vedení Jihomoravského kraje v čele s hejtmanem Janem Grolichem (KDU-ČSL) se chopilo před měsícem funkcí ve velmi složité době. Musí řešit pandemii nemoci covid-19 a zároveň skládat rozpočet na příští rok, tedy škrtat v jednotlivých položkách. Hejtman Grolich svým tradičním stylem stand-up komika rozpočet nazval „Hrou o přežití“. Zastupitelé o něm budou hlasovat 17. prosince.

V příjmech na rok 2021 počítá Jihomoravský kraj se sumou 7,4 miliardy korun, která představuje více než miliardový propad oproti letošku. Klesly sice i plánované výdaje, i tak ale převyšují příjmy o zhruba tři čtvrtě miliardy. Schodek vykryje hejtmanství z úspor a také z úvěrů, které kraj čerpá. „A to do toho nepočítáme ještě další návrhy na zvýšení slevy na poplatníka, kde bychom pak byli v příjmech mínus 1,5 miliardy, to by už byla skoro smrt,“ prohlásil Jan Grolich.

Verzi daňového balíčku, kterou 10. prosince schválil Senát a poslal zpět do sněmovny poslancům, už vnímá lépe, přestože obsahuje i zvýšení slevy na poplatníka. V senátním návrhu se totiž počítá s kompenzacemi výpadků pro krajské rozpočty. „Změna, kterou schválil Senát, by podle hrubých odhadů pro Jihomoravský kraj znamenala, že ztráta kvůli daním bude o cca 0,5 miliardy nižší,“ sdělil hejtman na Twitteru. Definitivní slovo o podobě daní na příští rok ale bude mít v následujících dnech Poslanecká sněmovna.

Jihomoravský kraj tak v současnosti počítá, že bude šetřit skoro každé oblasti. „Prioritou je oblast sociálních služeb, kde si neumím představit, že bychom v dnešní době nechali potřebné na holičkách. Peníze se také drobně zvyšují na opatření v boji proti suchu. Příroda nepočká,“ dodal Grolich.

Na sociální oblast jde o zhruba 30 milionů korun více a podle hejtmana půjde ještě více, pokud poslanci schválí senátní návrh daňových změn. „To umožní pokračovat v přípravě proměny sociálních služeb od velkokapacitních nevyhovujících zařízení směrem k péči komunitní a k chráněnému bydlení,“ řekla radní pro sociální a rodinnou politiku Jana Leitnerová (Piráti).

Částku převyšující tři miliardy, tedy téměř polovinu z krajského rozpočtu, spolyká gesce dopravy. Většina půjde na provoz veřejné dopravy, na opravy silnic ale zbude méně peněz než letos – zhruba 870 milionů. „Vzhledem k aktuální ekonomické situaci je nyní na nové investice v dopravě naplánována nulová položka. Rada kraje ale přijala zároveň usnesení, že přebytky daní za rok 2020, které se objeví na účtu na počátku roku 2021, budou prioritně využity k financování dopravních staveb,“ uvedl krajský radní pro oblast dopravy a starosta Blanska Jiří Crha (ODS). Zároveň hejtman slíbil, že i právě do silniční infrastruktury poputují peníze, které kraj případně získá na kompenzacích.

V regionu se bez ohledu na tyto náhrady začne příští rok kupříkladu za více než čtvrt miliardy s odkládanou stavbou nového průtahu přes Rájec-Jestřebí, který je dalším úsekem plánované nové silnice spojující Blansko a Boskovice. Doposud se postavilo jen několik kilometrů z Blanska právě k Rájci.

Boskovice mají také štěstí, že už pro letošní rok byla plánována rekonstrukce ulice v Podhradí a její odsun do příštího roku nastal jen kvůli stížnosti jednoho z uchazečů u Úřadu na ochranu hospodářské soutěže. Ten nakonec připomínku zamítl a stavba začne v březnu příštího roku. Další opravy krajských silnic, tedy tahů na výjezdech z města, hejtmanství nechystá. To potvrdil i místostarosta Boskovic Lukáš Holík (ANO). „Velké opravy komunikací nejsou plánovány,“ sdělil. Boskovice tak příští rok zatím samy začnou s prvními pracemi na úpravách dvou krajských silnic, a to Lidické ulice a okružní křižovatky u pošty, které vedení města považuje za velkou prioritu tohoto volebního období. 

Kromě rekonstrukce Podhradí, kde i Boskovice budou na své náklady opravovat kanalizaci a stavět chodník k již hotovému v Pilském údolí, chce Jihomoravský kraj ve městě příští rok začít s plánovanou stavbou nové výjezdové základny pro záchranáře. Ze stávající budovy vedle objektu mikrobiologie se sanitky přesunou do nové, která vyroste v zadní části areálu boskovické nemocnice u druhého kruhového objezdu.

„Jedná se o novostavbu třípodlažního standardizovaného objektu pro potřebu dvou výjezdových skupin zdravotnické záchranné služby. Celkové předpokládané výdaje na akci jsou 86,2 milionu korun,“ stojí v návrhu krajského rozpočtu s tím, že kraj stavbu zaplatí z úvěru od Evropské investiční banky. Pro příští rok se počítá na tuto investici s částkou 35 milionů korun. Kromě Boskovic, které dostanou i menší příspěvek na provoz nemocnice, se nové základny příští rok začnou stavět také v Šumné, Kyjově, Slavkově, Mikulově, Bučovicích či Veselí nad Moravou.

U boskovických středních škol a dalších školských zařízení, jako je základní umělecká škola nebo středisko volného času, se počítá s o něco vyššími provozními příspěvky než letos. Jde však o peníze, které přes krajský rozpočet jen protečou od státu. V oblasti větších investic na školách plánuje Jihomoravský kraj částkou 10 milionů korun spolufinancovat rekonstrukci kotelny a topení na Vyšší odborné a střední škole v Boskovicích. Tamtéž se také bude spolupodílet půl milionem korun na instalaci solární elektrárny.

O půl milionu vyšší částky a celkových téměř 8,5 milionu se dočká v příštím roce Muzeum regionu Boskovicka. To před čtyřmi roky přešlo z města pod správu Jihomoravského kraje, do té doby odcházely na provoz muzea z městského rozpočtu zhruba tři miliony korun. „V oblasti kultury jsme však byli nuceni krátit zejména v dotačních titulech v porovnání s loňským rokem. Pokud budou schváleny kompenzace pro kraje v optimální výši, jsme připraveni vrátit do kultury minimálně tolik finančních prostředků jako v době předcovidové,“ doplnil krajský náměstek František Lukl (Starostové pro jižní Moravu). Pokud se krajský rozpočet v této oblasti nezvýší, nemusí se kupříkladu dostat na pravidelný příspěvek na boskovické Husí slavnosti.
