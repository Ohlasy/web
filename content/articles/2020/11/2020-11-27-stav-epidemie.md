---
title: Epidemická situace v regionu se zklidňuje, úmrtí ale v listopadu výrazně přibylo
perex: Přinášíme přehled základních dat a také stručnou informaci o situaci v nejsledovanějších zařízeních – v boskovické nemocnici a Městské správě sociálních služeb.
cover-photo: https://i.ohlasy.info/i/4e41581c.jpeg
author: Tomáš Trumpeš
category: zpravodajství
tags: koronavirus
---

*Jak se vyvíjí epidemie koronaviru na okrese Blansko a v Boskovicích? Přinášíme přehled základních dat a také stručnou informaci o situaci v nejsledovanějších zařízeních – v boskovické nemocnici a Městské správě sociálních služeb.*

{% photo src="https://i.ohlasy.info/i/4e41581c.jpeg" author="Tomáš Znamenáček" %}

Vyznat se v číslech, která jsou publikována v souvislosti s probíhající pandemií, je obtížné. V posledních týdnech navíc došlo k tomu, že Krajská hygienická stanice v Brně (KHS) přestala zveřejňovat údaje o vyléčených osobách, tudíž se ani nelze dopočítat toho, kolik je aktuálně pozitivně testovaných. V hlášení KHS tak zůstávají klíčová především čísla udávající kumulativní počet celkově nakažených v kraji a na okrese a také počet úmrtí.

Právě toto nejnemilosrdnější číslo v listopadových týdnech nejvíce narostlo. Zatímco za celé období pandemie od března do konce září evidoval okres Blansko jediné úmrtí v souvislosti s nemocí covid-19, a to právě až ze začátku podzimu, v říjnu jich po započetí druhé vlny bylo už 27. A v listopadu je to ke středě 24. 11. zatím dalších 81 úmrtí. Celkem za letošek tedy doposud 109 úmrtí, přičemž nárůst v porovnání měsíců září, říjen a listopad je skutečně explozivní. Evidovaná čísla jsou zatím samozřejmě nepřesná a ministerstvo je postupně reviduje. Celkové počty úmrtí napovídají, že skutečnost bude ještě horší.

A výrazně vzrostl i kumulativní počet nakažených na okrese. Na konci září činil celkový počet pozitivně testovaných od začátku března 416 osob, do konce října jich přibylo dalších 2346 a za 25 listopadových dní dalších 1640. Zde se tedy zdá, že by mezi říjnem a listopadem nemusel být tak dramatický rozdíl. Celkově jsme se na okrese dostali na číslo 4402 pozitivně testovaných, což jsou 4 procenta obyvatel. 

Krajská hygienická stanice uveřejňuje pouze data za okresy, ale kupříkladu na stránce [CoVdata.cz](https://www.covdata.cz/) můžeme stále sledovat i čísla za ORP, za jednotlivé obce a také aktuální počty pozitivně testovaných. Podle těchto informací, jejichž hlavním zdrojem jsou otevřené datové sady ministerstva zdravotnictví, by k 26. listopadu na okrese Blansko mělo být 668 pozitivních, přímo v Boskovicích 70. To jsou opět klesající čísla, protože před zavedením podzimních opatření tyto údaje vykazovaly i dvojnásobné hodnoty. Podle zdroje CoVdata.cz prošlo přímo v Boskovicích pozitivním testováním už 489 lidí, což jsou něco přes čtyři procenta obyvatel. Skutečný počet lidí, kteří nemocí prošli, je podle odhadů odborníků mnohem vyšší.

Pokud věříme tomu, že počty pozitivně testovaných přináší odpovídající informaci o šíření viru v populaci, zdá se, že epidemii se nyní opravdu daří brzdit. I když nijak závratnou rychlostí. A potvrzuje to i vyjádření hygieniků: „Vývoj počtů osob s pozitivním nálezem koronaviru odpovídá již od druhé poloviny měsíce září komunitnímu šíření viru v populaci tak, jak jej známe u jiných respiračních infekcí. V měsíci listopadu dochází k postupnému poklesu počtu nových případů. Počet nově pozitivně testovaných (zdaleka ne všichni mají příznaky onemocnění) poklesl.“

V Jihomoravském kraji, který má přes milion obyvatel, už bylo pozitivně testovaných celkem skoro 50 tisíc lidí, počet evidovaných úmrtí je 844. „Nejvyšší počet pozitivně testovaných je dlouhodobě ve věkové skupině 45–54 let, avšak nejrychlejší nárůst počtu případů je ve věkové skupině 65–74 a zejména nad 75 let věku. U těchto osob vidíme největší zátěž, s potřebou hospitalizace a rizikem úmrtí. Příčinou jsou kromě vysokého věku i další přidružená závažná onemocnění,“ uvádějí krajští hygienici.

Největší pozornost při sledování dopadů epidemie je v Boskovicích upřená na nemocnici a Městskou správu sociálních služeb. Situací v těchto klíčových organizacích se na svém posledním listopadovém jednání znovu zabývala i boskovická městská rada. Ta si vyslechla informace od vedení jednotlivých zařízení a má také informace od policie. Podle té ve městě nedochází k výraznějším problémům či excesům při dodržování protiepidemických opatření.

### Nemocnice

Starosta města Jaroslav Dohnálek na tiskové konferenci uvedl, že v boskovické nemocnici je stav v posledních dnech setrvalý, počet covidových pacientů dále nenarůstá ani na běžném oddělení, ani na jednotkách intenzivní péče. Zároveň ale ani neklesá, ačkoliv se čísla pozitivně testovaných v posledních týdnech snižují. „Zatím se to neprojevilo, stav v nemocnici je konstantní,“ popsal Jaroslav Dohnálek.

Nemocnice se stále potýká s nemocností personálu, někteří lékaři se vrací po nemoci zpět do práce, jiní však onemocněli. Zvýšená nemocnost teď zasáhla především střední zdravotnický personál.

### Městská správa sociálních služeb

Vlnu onemocnění má snad za sebou Městská správa sociálních služeb. Při plošném testování zde podle starosty bylo prokázáno přibližně 30 pozitivních lidí, jejich počet už nyní poklesl na dva tři případy mezi klienty. Testování antigenními testy nyní probíhá pravidelně každý týden. „Doufejme, že to nejhorší už mají za sebou a kulminační křivka se překonala. Ačkoliv jsou zde především lidé ve vysokém věku a řada imobilních, většina pozitivních byla chválabohu bezpříznakových,“ vyjádřil se starosta.

V domovech pro seniory tak už mohli opustit bariérový režim. Postupně se navrací i personál, který byl zčásti nemocný, zčásti v karanténě a zčásti doma s dětmi. V jednu chvíli se to týkalo 40 zaměstnanců. „Co se týká vnitřního fungování, jsou podle paní ředitelky již takřka v normálním režimu,“ uvedl boskovický starosta. Přísný režim se samozřejmě dál týká návštěv a dalších bezpečnostních opatření.

### Městský úřad

Podle tajemníka Davida Škvařila se zlepšila i situace na městském úřadě. Zaměstnanci se postupně vracejí z nemocenských a fungují všechny odbory, byť v omezeném režimu. „Stav není ideální, ale v říjnu bylo ze 120 zaměstnanců 43 na nemocenské, v karanténě nebo na ošetřování člena rodiny. To už je pryč. Žádný odbor není ochromen, jako byl odbor správy majetku,“ popsal tajemník boskovického úřadu. Na základě nařízení vlády se střídají zaměstnanci, kteří chodí na radnici, a ti, kteří pracují na home office.

Kritičtí jsou na radnici stále k nařízení vlády, které jim umožňuje mít pro veřejnost otevřeno jen dvakrát týdně po pěti hodinách. Lidé se pak na chodbách úřadu spíše kumulují, zejména se to týká registrace vozidel na dopravním odboru v budově na náměstí 9. května. „Jakmile toto nařízení přestane platit, rozšíříme počet hodin, kdy je úřad otevřený,“ vyjádřil se starosta Boskovic.
