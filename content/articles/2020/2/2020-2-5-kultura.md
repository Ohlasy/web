---
title: Gianniho kulturní výběr na únor
cover-photo: https://i.ohlasy.info/i/18e02b0e.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/18e02b0e.jpg" caption="Avishai Cohen" /%}

### Od Cohena ke Cohenovi

*Prostor, 6. února 19:00*

Ve čtvrtek 6. února pokračuje cyklus Hudebních exkurzí v Prostoru první ze dvou přednášek připravených ve spolupráci s Muzeem regionu Boskovicka a věnovaných židovské hudbě. Nese název od Cohena ke Cohenovi a tematicky pokrývá židovskou nonartificiální hudbu symbolicky rámovanou jmény kanadského písničkáře Leonarda Cohena a izraelského jazzového kontrabasisty Avishaie Cohena. Obě speciální přednášky, z nichž druhá se bude konat 5. března, povede hudební publicista Jan Hocek.

### Zdeněk Bína

*Prostor, 7. února 20:30*

Český multiinstrumentalista, skladatel a zpěvák Zdeněk Bína není pro boskovické publikum rozhodně neznámým jménem – v posledních letech zde vystupoval jak na Open Micu nebo na Festiválku sólově, tak na samotatném koncertě se svým nejslavnějším hudebním uskupením minus123minut. Kromě této originální blues-soul-funkové formace je známý také působením v kapele Walk Choc Ice a v boskovickém Prostoru tentokrát vystoupí se sólovým akustickým projektem.

### Divadlo Verze: Jméno

*Sokolovna Boskovice, 11. února 19:00*

Salonní francouzská konverzační komedie, jejímiž autory jsou Matthieu Delaporte a Alexandre de La Patellière, rozvíjí situaci, kdy na přátelském setkání zazní informace, že úspěšný realitní makléř plánuje svého syna pojmenovat Adolf. Na základě toho odkrývá nejen další věci z minulosti všech zúčastněných, ale také spoustu předsudků, které v sobě rádoby liberální postavy skrývají. V režii Thomase Zielinskiho se představí Roman Zach, Jana Janěková, Petr Lněnička, Jan Dolanský a Linda Rybová, která je zároveň autorkou kostýmů.

### Malej pátek!

*Zámecký skleník Boskovice, 13. února 15:30*

Pod názvem Malej pátek! se skrývá studentský festival, který se po záštitou Kulturních zařízení města Boskovice koná ve čtvrtek 13. února v zámeckém skleníku. Celým programem vás budou provázet studentské kapely z Boskovic i okolí, připraveno bude i občerstvení a řada doprovodných aktivit. Podle slov pořadatelů se nejedná pouze o jeden z dalších hudebních festivalů v Boskovicích, ale především o místo plné příležitostí, kde potkáte nové lidi a poslechnete si talentované muzikanty.

### Contaminated DnB #3

*Panský dvůr Boskovice, 21. února 21:00*

Třetí vydání drum’n’bassové akce s názvem Contaminated DnB pořádají opět na panském dvoře v boskovicích blanenští Basstronic Control Crew. Hlavní hvězdou bude tentokrát Volume Plus, který působí jako člen v pražské Let it Roll a Drumbassterds crew a hraje na největších akcích v ČR i v zahraničí, mezi dalšími vystupujícími bude např. Elwira z pražských BasSistaz nebo 2Nine&Calli z brněnské Liquidators Crew. Chybět nebudou samozřejmě ani Johnyx, Monkey a Ro-Back z pořádajících Basstronic, novinkou je tentokrát vyhlášený DJ contest, jehož vítěz svým setem celou akci zahájí.

### Sakawa

*Kino Panorama Boskovice, 24. února 18:00*

Dokumentární belgicko-nizozemský film Sakawa pojednává o komunitách lidí v Ghaně, kteří si přivydělávají tím, že lákají z lidí peníze na internetových seznamkách nebo odesílají podvodné e-maily o neexistujících vítězství v loterii. K zisku si dopomáhají nejen takovými prostředky, jako je napodobování ženského hlasu po telefonu, ale například i zapojením kouzelníků, černé magie nebo voodoo. Hostem boskovické projekce v kině Panorama bude redaktor Českého rozhlasu a autor rozhlasového dokumentu Důchodce na tripu Ľubomír Smatana.

### Tomáš Mosler a Sára Suková

*Zámecký skleník Boskovice, 27. února 19:00*

Skladby pro flétnu a klarinet od klasicismu až po současnost nabídne další z koncertů z cyklu Kruh přátel hudby 2019/20. Hrát budou studenti 4. ročníku brněnské konzervatoře: talentovaný boskovický klarinetista Tomáš Mosler, který si už ve svých jedenácti letech zahrál s brněnskou filharmonií, a valašskomeziříčská flétnistka Sára Suková. Na klavír budou doprovázet Miriam Zuziaková a Aneta Horáková.

### ÚstaF: Na staré fotce

*Prostor, 28. února 19:00*

Brněnský divadelní soubor ÚstaF, který se pod vedením Zdeňka Šturmy věnuje specifickému způsobu sborové recitace zvanému voiceband, představí v boskovickém Prostoru své nové představení z textů básníka Ivana Wernische s názvem Na staré fotce. Texty jsou vybrány z autorovy sbírky Pernambuco, pojmenované podle spolkového státu na severovýchodě Brazílie, ve skutečnosti však vytvářející pro Wernische typický unikátní nezaměnitelný poetický svět.
