---
title: „Trikolóra je moje poslední šance na normální svět.“
cover-photo: https://i.ohlasy.info/i/5f2bd3f7.jpeg
perex: Rozhovor s Karlem Trefným, předsedou nově vzniklého místního sdružení politického hnutí Trikolóra v Boskovicích. Byl zakládajícím a dlouholetým členem boskovické ODS, nyní se rozhodl opět aktivně vstoupit do politiky.
author: Tomáš Trumpeš
category: rozhovory
tags: politika
---

*Rozhovor s Karlem Trefným, předsedou nově vzniklého místního sdružení politického hnutí Trikolóra v Boskovicích. Byl zakládajícím a dlouholetým členem boskovické ODS, pracuje v sauně, kterou provozují městské Služby, a známý je také jako keramik. Nyní se rozhodl opět aktivně vstoupit do politiky.*

{% photo src="https://i.ohlasy.info/i/5f2bd3f7.jpeg" author="Tomáš Znamenáček" /%}

**Ustavili jste boskovické sdružení Trikolóry, vy jste se stal předsedou. Znamená to, že budete volebním lídrem v Boskovicích v komunálních volbách v roce 2022?**

Tato otázka není dořešená, protože mám stále trvalé bydliště v Letovicích. Tam mám barák a ateliér. Funguju ale v Boskovicích a vždycky jsem byl Boskovák, takže chystám přesun trvalého bydliště do Boskovic.

**To je řekněme formalita. Ale vůle kandidovat zde jako lídr u vás je?**

Je to ještě na domluvě, nejsem v Trikolóře sám. Je nás šest členů, což je na začátek rozumný počet. Máme určitý limit na nové členy, kolik jich budeme moci přijímat. Zabráníme tak různým kariéristům, kteří toho prošli víc, než je zdrávo, nebo mají s někým nevyřízené účty a chtějí si řešit svoje.

**Takže je to bezpečnostní opatření?**

Je to bezpečnostní opatření. Když jsem je slyšel poprvé na podzim na sněmu od Klause mladšího, byl jsem z toho doslova nadšený. 

**To, že jste založili Trikolóru, je hlavně místní podpora té značky, nebo je za tím chuť pracovat pod touto značkou v komunální politice?**

Říct, že nás komunální politika nezajímá, by byla blbost. Do komunální politiky rozhodně půjdeme. V žádném případě nebudu dopředu předesílat, s čím do ní půjdeme. Moje názory na komunální politiku jsou všeobecně známé.

**Dostaneme se k nim. Teď mě zajímá, jestli máte tuhle komunální ambici.**

Určitě. Říct, že nemáme, by byl alibismus a hloupost.
Jdete do toho s tím, že chcete pracovat pro Boskovice?
Musíme. Netajím se tím, že mám výhrady ke krajským volbám. Ty jsou takovým lakmusovým papírkem parlamentních voleb a můj názor je, že Trikolóra by se jich účastnit neměla. Už z toho asi nevycouvá, bohužel se jich asi zúčastní.

### Ty jseš ta Trikolóra

**Proč vlastně Trikolóra? Co vás přivedlo k téhle značce?**

Vždycky jsem byl klausovec.

**Co to znamená?**

Že jsem velice ctil a uznával páně Klause staršího. A v okamžiku, kdy se ODS dala cestou, se kterou jsem se nemohl ztotožnit, byť jsem byl jeden ze zakládajících členů ODS v Boskovicích… Když se ODS stala stranou Topolánka a Nečase, už jsem tam nemohl být.

**Můžete to vysvětlit z hlediska politického obsahu? Představte si čtenáře, kterému je dvacet a vůbec neví, co to znamená být klausovec.**

Pragmatický konzervativec, liberálně-ekonomický. Obdivuju pragmatismus páně Klause mladšího i staršího, je mi příjemný. Názorový a možná i životní. A rozhodně je mi velmi sympatická liberální ekonomika. Doopravdy volný trh bez jakýchkoliv omezení.

**Kdy jste z ODS přesně odešel?**

Podtrhly to církevní restituce. S těmi jsem se neztotožnil a nikdy se neztotožním.

**Odešel jste tedy z důvodů celostátní politiky? S místní buňkou ODS jste nebyl v konfliktu?**

Určitě nebyl, byť možná někteří škarohlídové říkali: podívejte se, odešel jim Trefný. Můj táta i já jsme tady byli s ODS spjati pupeční šňůrou. Do Boskovic jsem se vracel z Letovic, kde jsem byl místopředseda, byl jsem také dlouhá léta místopředseda oblastní rady na Blanensku. Někteří to možná podávali rádoby tak, že Trefný nesouhlasí s místní politikou ODS, ale ne, s komunální politikou ODS jsem neměl problém. Pro mě bylo zásadní neztotožnění s velkou politikou ODS.

**Václav Klaus mladší, když byl v Boskovicích, byl k ODS poměrně dost tvrdý. Říkal, že je zde Trikolóra jako konzervativní pravice, pak populistické hnutí ANO Andreje Babiše, levicoví Piráti a pak takové ty strany jako KDU-ČSL, TOP 09, STAN, ODS a Zelení – a mezi nimi není žádný rozdíl. Taky to tak vnímáte a nevidíte rozdíl mezi ODS a Zelenými?**

Jo, vnímám. Po antiplastovém sněmu a chování pana Fialy to můžu jen podepsat. Řekl bych, že pan Fiala nadbíhá už každému.

**Vyčítáte lidem, co v boskovické ODS zůstali, že pokračují?**

Rozhodně ne. To v žádném případě. Místní úroveň je: známe se, žijeme spolu. Hrozně se mi líbí slova nebožtíka Kubery: v politice se posekejme, ale pojďme na pivo.

**Jak návštěva předsedy Trikolóry v Boskovicích zarezonovala? Zvedlo to zájem o místní sdružení?**

Lidi s náma začali víc hovořit, občas mě oslovují na ulici: jo, ty jseš ta Trikolóra. Vysvětluju jim, že já nejsem Trikolóra, jsem jen předseda místního sdružení. Velice rád ten přenos politiky Trikolóry lidem umožním a doufám, že budu umožňovat stále více. A další členové také.

Překvapilo mě, že na setkání bylo celkem dost lidí. Myslím, že to byla dobrá návštěva a uvidíme do budoucna, co dál. Doufám, že to nebyla poslední návštěva a před různými akcemi a volbami se nám podaří sem nejen pana Klause, ale i třeba paní Mayerovou dostat. Hodně nápomocen nám v tom bude Robert Kotzian, krajský předseda Trikolóry, velice šikovný člověk a také bývalý člen ODS.

**Václav Klaus starší dnes Trikolóře vyčítá, že to začíná být strana jednoho muže, že se až moc hraje na jeho syna. Nemáte obavu, že Trikolóra bude vnímaná tak trochu jako ANO?**

Nemám. Myslím, že Václav Klaus starší opět jen hodil kost novinářům. Dělá to s oblibou, dělá to rád a dělá to stále. Začnou rozebírat: starej kritizoval mladýho! Je to krásně rozehrané.

**Aby se o Trikolóře mluvilo?**

Jojo. Ne že vůbec mluvilo, ale aby řekl, že tady jsme a že neřešíme jen pozitivní věci.

**Václava Klause mladšího jste pozval taky na trénink aikida, které v Boskovicích vedete. Není to trochu zvláštní, dělat ze sportovního tréninku politickou akci?**

Aikido je moje osobní věc, velice osobní. A já jsem tam pana Klause mladšího pozval. Je to poslanec Parlamentu České republiky, paní Mayerová je také poslankyně. Myslím si, že pro kohokoliv je pocta, pokud tihleti lidi se zúčastní nějaké akce.

Myslím, že to nebylo nic proti ničemu. Politika se tahá i do kostela, a to nikomu nevadí? Pro mě je pocta, že tento člověk řekl, že se v rámci návštěvy Boskovicka podívá na trénink. Předtím jsme byli v ústavu v Šebetově. Nevidím v tom nic kontroverzního.

{% photo src="https://i.ohlasy.info/i/5a591051.jpeg" author="Tomáš Znamenáček" /%}

### Chtěli bychom vládnout sami

**Říkal jste, že je vás šest, kdo konkrétně Trikolóru v Boskovicích s vámi založil?**

Můžu to říct, je to všeobecně známé a jména se objeví na kandidátce. Já jsem předseda, pan starosta Obory Josef Alexa je místopředseda, pak je tam lékař Jan Machač mladší, Zdeněk Bušina, Petr Krejčíř a Tomáš Kouřil. Samí slušní lidé.

**Bavíte už se tedy o konkrétních programových plánech pro Boskovice?**

Pokud se bavíme, tak na stranické úrovni a nemyslím si, že bychom to už pouštěli ven. Je to předčasné.

**Ale už na tom pracujete?**

Rozhodně na té bázi, že si sedneme ke stolu a popovídáme si, pracujeme. Pokud tomu budeme říkat práce. Něco konkretizovat je předčasné. Vyjadřovat se k něčemu můžu jen sám za sebe, ještě nemůžu nic prohlašovat za Trikolóru.

**A jaký je tedy dnes váš osobní pohled na vedení města? Co chybí boskovické politice a vy byste to do ní chtěli vnést?**

Vstupujeme samozřejmě do politiky s tím, že bychom chtěli vyhrát.

**A s jakým obsahem?**

Další ideová stránka je, že bychom nechtěli žádnou koalici, ale chtěli bychom vládnout sami.

**Což se při našem volebním systému dá dost těžko předpokládat.**

Velice těžko. A co nám tady chybí a chtěli bychom to dělat jinak? Všechno zjednodušit. 

**Můžete být konkrétní?**

Odvážu se od celostátní politiky Trikolóry, ale ono to stejné platí i u nás – máme přeúředničování. Vyřizování, papírování je pro obyčejného člověka na několik dnů dovolené, nervů a návštěvu kardiologa. Přál bych si zjednodušit a zeštíhlit administrativu. I na tom komunále.

**Je to z pozice komunálního politika reálné?**

Možná je to nereálné. To je právě problém v dnešní době, že úředník je pán. A má v podstatě definitivu. Každý politicky zvolený starosta zdědí nějaké úředníky a nemůže s tím nic dělat. Zdědí nějaký vzorec chování a nemůže s ním nic dělat. Možná jim zkrátit prémie, ale to je tak všechno.

**Co byste ale chtěli změnit v rámci kompetencí, které radnice má?**

Myslím si, že město funguje celkem dobře. Bez toho, že bych Jardovi Dohnálkovi nadbíhal, myslím si, že je starosta na svém místě. To je můj názor. Není jednoduché dělat starostu v Boskovicích, všichni vám vidí až do seknice. A s tím, co zdědil po předchozí garnituře, se pracuje velice těžce. 

**Co myslíte?**

O hale se nechci bavit. Hala se prošustrovala, už mohla stát na Slovákově. Všechno ostatní okolo toho bylo zbytečné. Teď tam stojí polytechnické centrum, které jsem nepochopil a asi nikdy nepochopím. Rybníček s kačenkami by tam byl možná hezčí. Rybníky tam bývaly vždycky.

**A to dědictví po minulém vedení města?**

Všemožné studie, nesmysly, vyházené peníze. Nepochopil jsem třeba pana Fránka. Hromada studií na park a na knihovnu bylo zbytečných. Já bych osobně víc preferoval místní projektanty a architekty. Díval jsem se, že jste teď celkem oprávněně [kritizovali vznik boskovického loga](https://ohlasy.info/clanky/2020/01/vizualni-identita.html).

**Ale se současným vedením města jste tedy vcelku spokojený?**

Jsem spokojený s panem Dohnálkem. Rozumím tomu, co dělá, myslím si, že to nedělá špatně v rámci hranic, které má v rámci koalice stanovené. Vládnout na radnici ve dvanáctitisícovém městě v koalici je složité. Vím, jak to probíhalo s halou, jak to bude probíhat s knihovnou, která má momentálně stopstav.

**Čeká se na projektovou cenu. Z toho, co říkáte, vyplývá, že přestože byste chtěli vládnout sami, koalici s ODS si asi představit dovedete.**

Tohle nebudu předjímat, to už si vyvoďte sami. Vím, že se tam bude vždycky směřovat, protože s Jardem jsme přátelé. 

**Na druhou stranu je otázka, jestli mu teď nevytváříte konkurenci, která mu může uškodit.**

To záleží, jak on to uchopí. Doufám, že to uchopí rozumně. Já mu rozhodně nebudu dělat konkurenci… i když budeme konkurence, de facto ano, ale jde o to, abychom se vždycky dokázali domluvit. Jsme na komunále, jsme na městě. Vždycky jsem se vyhraňoval proti tomu, uzavírat se proti všem. Ano, je zde strana, kterou nebudu jmenovat a se kterou bych měl já velký problém, byť se prohlašuje za konzervativní. A není to ODS.

**Myslel jsem nejdřív, že mluvíte o komunistech, ale vypadá to, že ne.**

Nene, o komunistech se vůbec nebudu bavit. To po mně nikdo nemůže chtít. Tam to mám jasné už odmala, i z osobních důvodů – rodina z matčiny strany byla hodně postižená těmato ruďáskama komančema. Dodnes nechápu, že někdo může říct slovo slušný komunista. Jinak nebudu konkretizovat, ale je tady další strana, se kterou budu mít vždycky problém.

**Pojďme k některým konkrétním místním tématům. Říkal jste, že na halu máte jasný názor, ale když odložíme minulost a skočíme do začátku roku 2020 – mělo by se následovat rozhodnutí zastupitelstva a postavit hala na Hybešově?**

Rozhodně ano. Doufám, že už nikdo nebude zvedat Červenou zahradu. Nedej bože Sušilovu, což mi připadalo velice špatné. Na Sušilově cvičíme s aikidem, jsme tam, situaci tam vidím. Dvě tělocvičny jsou zrekonstruované. Idea, že by se koupila jízdárna od pana Řehoře, to mně přišlo hodně utopické. Bez toho, že by existovala nabídka, aby jízdárna po rekonstrukci sloužila úpolovým sportům a gymnastice. To by se mně líbilo. Ale bourat dvě tělocvičny kvůli jedné velké. A hlavně to zázemí, parkování… To v žádném případě. Už teď je tam obrovský problém, který by se nevyřešil.

**Takže souhlasíte s Hybeškou?**

Určitě.

**Měla by tam být lezecká stěna?**

Stoprocentně. A kdyby jenom jedna! Dal bych tam boulderovou stěnu a oplácal to chytama všude. Co chcete od bývalého horolezce slyšet?

**Jak se vám zamlouvá současné řešení udělat novou knihovnu přestavbou budovy bývalého ZZN na ulici Kapitána Jaroše podle návrhu Zdeňka Fránka?**

Možná se někomu nebude líbit, co teď řeknu, ale já bych tu budovu spravil – suchá je, čistá je – udělejte tam knihovnu bez toho, aby se vynakládaly peníze na studie a miliony na stavbu něčeho, co Boskovice možná zviditelní, ale rozhodně to nepotřebujeme. Ať se tam knihovna přenese a udělá. V dnešní době počítačů stejně většina lidí dohledává na internetu. Rád bych věřil, že znovu sáhnou po knížce, byl jsem na vojně knihovník.

**Počet registrovaných čtenářů v knihovně [neklesá](https://ohlasy.info/clanky/2016/01/knihovna.html).**

Neklesá, ale stávající prostory ZZN by rozhodně stačily. Není potřeba to zvětšovat a vyhazovat za to peníze.

**Byl byste pro výkup pozemků na Července? Mluví se o ceně přes 30 milionů korun. Mělo by je město za pozemky, označované mnohými jako strategické, dát?**

Je pravda, že tento pozemek strategický je. Pro rozvoj Červené zahrady by asi byl v rámci rekreační oblasti zajímavý. Že se to nevyřešilo předtím, zapytlíkovalo se to a pan Paroulek měl možnost to koupit a je to tím zablokované a dnes má zase dojít k odkupu, když je to zdevastované… nevím. Logiku to má, ten pozemek koupit. Za ty peníze… Je to hodně znehodnocený pozemek, ale na druhé straně je skoro v centru města a s cenami pozemků dnes může spekulovat každý.

Ale co pak s tím? Možná teď zase půjdu k politice, ale v této části města chybí obslužnost. Když už koupit, tak to nabídnout třeba nějakému řetězci. Lidé, kteří jezdí shora z Okrouhlé a podobně, si jedou nakoupit přes celé město. Všechno máme koncentrované v té části města u nemocnice. Kdyby se udělal nějaký obchoďák tam, jistým způsobem by se vyřešila dopravní infrastruktura v Boskovicích. A možná bych se nebál dát tam i benzinku.

**Takže koupit, ale ne nutně pro sport?**

Ne nutně. Lidi z Čížovek, z Gagarinky musí přes celé město. Takto by jen sešli z kopce. Bělá je stará čtvrť, jsou tam staří lidé a měli by to kousek na nákup. Vím, že mluvím o konzumu, což není populární, ale myslím, že pro ty lidi by to bylo rozumné. Je tam jediná sámoška, ale nic jiného. Jako by se na tuhle část města úplně zapomnělo. Takže pokud koupit, líbil by se mi tam obchod a další parkovací místa, i pro Červenku, pro fotbalové hřiště, pro všechno.

**Jeden z výrazných kroků nového vedení města je nový systém odpadového hospodářství. Jak to vidíte? Objednal jste si popelnice?**

Neobjednal. V Letovicích taky ne, byť to tam pan starosta tlačí. Jsem antiekolog, což se ode mě dá očekávat. Nevěřím na spasení světa zelenou cestou. Strašení, ničení planety, oteplování a s tím souvisí i tyhlety odpady – stejně to povětšinou skončí ve směsném odpadu, pouze si na tom někdo vydělá.

**Takže vy nevěříte tomu, že ten systém bude smysluplně fungovat?**

Nevěřím. Stejně tak si nemyslím, že by mediálně velice zvelebovaná kompostárna měla až takový ekonomický úspěch.

**Zároveň říkáte, že jste kovaný pravičák – není pro vás atraktivní myšlenka, že každý zaplatí tolik odpadu, kolik vyprodukuje?**

Hele, to není o penězích. Jsme konzumní společnost, bohužel. Nebral bych to, jestli jsem pravičák, nebo levičák. Já nevěřím tomu, že třídění je smysluplné. Mně to tak nepřipadá. A když se to vozí do Březinky, tak ve finále ten biologický odpad pomáhá v zemi tomu nebiologickému. Já tomu nerozumím, není to moje parketa. Pouze si myslím, že je to zbytečné, že fungující je ten stav: máte popelnice, zaplaťte. Nebudu řešit, jestli je to málo, nebo hodně. Do nákladů zatím ještě nevidím.

**Platí se paušálně – to pro vás není socialistické opatření, proti kterému byste bojoval?**

Tak je to všude. Není to socialistické opatření, buďme rádi, že to vůbec někdo odváží. Spíš mě děsí, když jedu nahoru na Suez, kde se vybudovala rampa s kontejnery a ta rampa je zavezená hromadou odpadků a není kam co složit. A paní vám řekne: Někam to dejte. Takže bych spíš řešil ten Suez nahoře, aby to fungovalo, smrad nešel na cyklopark, protože většina větrů v Boskovicích je západních nebo severozápadních. A když pak relaxujete po objetých okruzích, průvan ze Suezu stojí za to.

**Cena odpadu se ale bude výrazně zvedat. Pokud nebudeme víc třídit, budeme jako občané výrazně víc platit. Takže byste byl ochotný vzít si politicky na triko, že Boskováci budou brzy místo 650 korun platit třeba 2 tisíce za odpad?**

Tohle není moje parketa, pouštím se na tenký led, kterému až tak nerozumím. Na druhou stranu teď budou zvýhodnění lidi v bytech, znevýhodnění v rodinných domech.

**Naopak.**

Jak chcete vyřešit třídění odpadů v bytě 2+1? Kam má člověk ty popelnice dát? Nerozumím tomu, podle mě je to neproveditelné.

**Koupíte si trojkoš. A můžete třídit do pytlů.**

Já nevím. Není to moje parketa, ale zůstal bych u svážení odpadu, jak to je. Neházíme to do moře, nezaplavujeme tím indické ulice. 

{% photo src="https://i.ohlasy.info/i/80448791.jpeg" author="Tomáš Znamenáček" /%}

### Nevěřím průzkumům

**Už jste zmínil, že nejste moc nadšený z toho, že se Trikolóra zapojí do krajských voleb. Znamená to, že osobně ani nechcete kandidovat?**

To se všechno rozhodne na krajské radě, která bude příští měsíc. Jsme malá strana. 

**Máte už lídra?**

Ještě není vybraný. To se všechno bude rozhodovat. Času moc není. Je to taky hodně o financích. Když jsem před skoro 30 lety začínal s ODS, neřešily se peníze, řešili jsme to, že doopravdy chceme něco změnit. A že chceme po těch letech nesvobody jít jinou cestou, než šli předtím komanči. Měl jsem možná nějaké osobní důvody vůči rudochům, ale šlo se do toho s nadšením. Dnes už to nejde, pokud strana či hnutí nemají určité finance za sebou, tak je to hrozně těžký začátek. Momentálně se budeme bavit o tom, že krajské volby budou pro vznikající stranu velká ekonomická zátěž. A jak už jsem řekl na začátku, krajské volby jsou lakmusový papírek parlamentních voleb. 

**Nebojíte se, že kdyby v nich Trikolóra nebyla, tak by i pro parlamentní volby vypadala, že tady není?**

No to je jedna věc, kam se to někteří snaží tlačit. Ano, když už tady jsme, tak do toho pojďme. Ale na jižní Moravě by Trikolóra mohla podle mého názoru výrazně zabodovat – třeba v Brně jsou takové signály, že je hodně nakloněno Trikolóře. Ale jsme zase u peněz.

**Jak obecně hodnotíte start Trikolóry? Průzkumy zatím úplně příznivé nejsou.**

Nerad používám citáty, ale jeden je úžasný, doopravdy Churchillův: „Věřím pouze těm průzkumům, které jsem si sám zfalšoval.“ *(Ve skutečnosti je výrok sice Churchillovi často připisován, relevantní zdroj, že ho opravdu pronesl, však neexistuje, pozn red.)* Takže nevěřím průzkumům.

**Myslíte, že jste na tom líp?**

Beru to tak, že Trikolóra je. Jestli jsme na tom líp, nebo hůř, neřeším. Teď očekávám od Trikolóry, sám od sebe a od ostatních práci. Že pojedeme zviditelňovat Trikolóru, přibližovat Trikolóru a vysvětlovat lidem pilíře Trikolóry. Že chceme doopravdy normální stát, že se chceme vrátit tomu, že tatínek je tatínek a maminka je maminka a nic jiného není. Prostě klasická fungující rodina. Pilíře jsou na stránkách Trikolóry, je asi zbytečné, abych o tom mluvil. Pro mě je Trikolóra poslední šance na normální svět.

Zjednodušit daně. Zjednodušit administrativu. Léta jsem byl živnostník a můj pocit je, že ten úředník je přece zaměstnanec a servis nás občanů. A ono to funguje úplně obráceně.

**A politik taky.**

Politik taky. A ten se zodpovídá občanům. Kdysi jsem řekl názor, který u některých vzbudil úsměv a u některých nadšení a je nerealizovatelný. Byl úžasný pořad o prvorepublikových četnících – oni neměli volební právo. Byli to státní úředníci. A to bylo za Masaryka, kterého dnes každý rád cituje. Bez toho, aby o Masarykovi něco věděli, ale je to hezké, vracet se k Masarykovi.

**Vy ho asi moc rádi nemáte, ne? S konzervativci měl velmi napjaté vztahy.**

Měl napjaté vztahy s Agrární stranou, což mě trošku mrzí, protože můj pradědeček byl velký agrárník. Ale vrátím se k tomu, proč by měl státní úředník hlasovat sám o sobě? Je to hrozná myšlenka. Vždyť ty hodnoty, ze kterých on žije, vytváří podnikatelé, živnostníci, potažmo dělníci. Normální občané. Nechci říkat, že státní úředník není normální občan, ale tím, že má skoro definitivu, měl by být trochu uzurpován na občanských právech ve volebním systému. Úředník na ministerstvu přece nemůže hlasovat sám o sobě. O svých odměnách.

**No když to ale přetáhneme do Boskovic, tak vy, jakožto zaměstnanec městské firmy, byste neměl volit v komunálních volbách? Natožpak kandidovat?**

Já jsem zaměstnanec Služeb. To je taky pravda. Ta úvaha je správná, ale trochu bych to odsortýroval od těch vyšších úředníků. 

**Na sebe byste to nevztáhl?**

Na sebe určitě ne.
