---
title: Boskovice potřebují program
cover-photo: https://i.ohlasy.info/i/1681ba54.jpg
perex: K čemu je politický program? Je to marketingový tahák na voliče, nebo by to spíš měl být pracovní plán? V komentáři se zamýšlí Tomáš Trumpeš.
author: Tomáš Trumpeš
category: názory a komentáře
tags: politika
---

*„Kdo má vize, měl by jít k lékaři.“ Tuto vtipnou větu německého kancléře Helmuta Schmidta si připomenu pokaždé, když se o politických vizích diskutuje. Je to myslím dobrý korektiv toho, abychom se nenechali příliš unášet a nezapomínali na praktickou politiku, jakkoli si myslím, že pokud vizemi rozumíme inovativní nápady a kreativní myšlení, tak dobrý politik by vize mít měl.*

{% photo src="https://i.ohlasy.info/i/a8da07ac.jpg" author="Tomáš Trumpeš" /%}

Při pohledu na stav boskovické politické diskuse a reality fungování místních politických stran a uskupení mě ale napadá mnohem střízlivější požadavek – Boskovice potřebují dobrý politický program.

Před komunálními volbami jsem byl z programů jednotlivých stran docela zklamaný. Působily na mě povětšinou odbytě. Když o tom přemýšlím, napadají mě dva důvody, proč se s představou o tom, jak by měl vypadat dobrý program, s politickými stranami míjím.

### Povolební program

První důvod je, že strany program vnímají jako předvolební a já se ho až příliš snažím číst jako povolební. Politický program by podle mě neměl být vytvářen jako součást marketingového koktejlu, ale jako praktický plán na to, co dělat po volbách. Velmi jasně to vystihla v [rozhovoru o blížících se slovenských volbách pro Aktuálně.cz](https://nazory.aktualne.cz/rozhovory/slovenskem-pred-volbami-cloumaji-emoce-a-lide-hledaji-pevny/r~5d25a8a4468f11ea9d020cc47ab5f122/) bývalá slovenská premiérka Iveta Radičová. Na otázku, jestli strany stávající opozice budou po případném úspěch schopny sestavit vládu, která přinese Slovensku potřebné reformy, odpověděla, že bohužel ne, protože změny by už nyní musely být do detailu připravené, a to nejsou. „Nejde začínat, až když si sednete za vládní stůl.“ Lakonické a přesné.

Velmi dobře jsme to mohli pozorovat při poslední změně na boskovické radnici. Vágní programy daly, jak jinak, vzniknout dosti opožděnému a velice vágnímu programovému prohlášení nové koalice. A tomu odpovídá i tempo práce – kupříkladu skoro rok a půl po volbách nemáme ještě ani zadání na sportovní halu – a především celkově nízká ambice nějaké razantnější změny v jednotlivých oblastech vůbec provádět.

Podobně se ovšem k programu staví i opozice a nově vznikající strany. Zastupitelka za Piráty Kristýna Znamenáčková [v rozhovoru pro Ohlasy vysvětluje](https://ohlasy.info/clanky/2019/11/rozhovor-znamenackova.html), že na současné koalici kritizují hlavně politický styl a že věří, že když se změní styl politiky, změní se k lepšímu i její obsah. Že by strana měla mít také dobrý program, je „pocit, který má někde vzadu“. Zakladatel boskovické Trikolóry Karel Trefný na otázku, [jestli pracují na politickém programu pro město](https://ohlasy.info/clanky/2020/02/rozhovor-trefny.html), odpovídá: „Rozhodně na té bázi, že si sedneme ke stolu a popovídáme si, pracujeme. Pokud tomu budeme říkat práce.“

Tak tedy: pokud chce politická strana opravdu město posunout dopředu, dobrý a komplexní program potřebuje. Možná ne k tomu, aby vyhrála volby, ale k tomu, aby nezačínala, až si sedne za vládní stůl. A takový politický program opravdu dá hodně práce, přičemž povídání u stolu může být tak maximálně jejím krátkým a ne příliš významným začátkem.

### Opravdové změny

Druhý důvod, proč strany povětšinou přistupují k programu s menšími ambicemi, než bych předpokládal, spočívá nejspíš v tom, že nemají právě tu ambici provádět větší a komplexnější změny ve fungování radnice a města. Zde se není až tak čemu divit – je to jednak pracné a jednak zde možná chybí dostatečná politická poptávka. Respektive je zde stále velká skupina voličů, která změny nechce a do vedení města hledá namísto politiků s vizí (nebo alespoň s programem) spíše dobrého a sympatického údržbáře. 

Optimističtější interpretace je ta, že poptávka po opravdových změnách by byla, kdyby ji někdo uměl právě v kvalitním programu dobře formulovat a voliče s ní oslovit. V tom jsem velký optimista. Myslím, že nezanedbatelná poptávka nejen po změně politického stylu, ale především po novém politickém obsahu tady je. Tato skupina voličů je možná příliš tichá, neboť nemá čemu přitakat a k čemu se přihlásit. Takže se občas může jen nespokojeně ozvat k něčemu, co ji vysloveně popudí. A to se, myslím, také děje. Čekat na to, až se tito voliči vyčerpají a dostatečně naštvou a pak sbírat jejich protestní hlasy, by byla trochu smutná strategie. Konstruktivnější by bylo nabídnout jim pozitivní plán.

V tom jsem, přiznám se, méně optimistický. Zatím to nevypadá, že se do toho někdo pustí. Jistě, stávající koalice přichází s některými inovacemi, opozice má také nějaké nápady. Jsou to ale jednotlivosti, od opravdu promyšlených komplexních reforem a modernizací v jednotlivých oblastech fungování města je to velmi daleko. Takový plán nemáme.

Pro město by ale bylo dobré, kdyby politické programy stran neodrážely jen jejich uvažování o tom, co může v kampani zafungovat, ale představovaly právě spíše uvěřitelný a praktický plán na to, co chtějí po volbách udělat. Spojený se snahou voličům vysvětlit, proč by se to udělat mělo. Samo o sobě to nestačí, ostatně v minulých volbách strana, jejíž program mi připadal nejlépe vypracovaný a prezentovaný, oproti předchozím volbám ztratila, nejspíš proto, že program neprezentovaly dostatečně důvěryhodné osobnosti a vhodný politický styl.

I tak by si někdo tu nevděčnou práci měl dát a opravdu kvalitní, moderní a komplexní program vytvořit. Boskovice ho potřebují, stavět jen na dobré údržbě se totiž nedá donekonečna.
