---
title: Zpravodajský přehled za leden
cover-photo: https://i.ohlasy.info/i/1102cd8c.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.*

{% photo src="https://i.ohlasy.info/i/1102cd8c.jpg" caption="V letovické nemocnici otevřeli nové oddělení s deseti lůžky" author="Archiv JMK" %}

Most na Dukelské je ve špatném stavu, [nosnost se sníží na třetinu](https://ohlasy.info/clanky/2020/01/most-dukelska.html). Místo stávajících 18 tun budou smět na most vjet kamiony vážící maximálně 6,8 tuny. V případě soupravy jde o snížení z 28 na 18 tun.

Na radnici dorazila [petice na podporu lezecké stěny](https://forum.ohlasy.info/t/petice-za-lezeckou-stenu-v-hale/378/6) v nové sportovní hale. Zorganizoval ji Petr Ondráček a podepsalo ji 280 lidí.

Alena Svanovská bude pokračovat ve funkci ředitelky boskovického gymnázia dalších šest let. Jihomoravský kraj jako zřizovatel školy nevypíše konkurz, neshledal k tomu důvod. Podobně bude pokračovat Pavel Vlach jako ředitel Vyšší odborné školy a střední školy na Hybešově ulici, ačkoliv avizoval, že chce v červnu 2020 skončit. „Chci si však pohlídat sportovní halu, a tak jsem zřizovatele požádal o prodloužení,“ vysvětlil Pavel Vlach. Pokračovat chce dva či tři roky.

Po jedenácti letech bude letos pokračovat výstavba nové silnice mezi Boskovicemi a Blanskem. Konkrétně se jedná o nový průtah a částečně i obchvat Rájce-Jestřebí, který tak naváže na současný úsek od Blanska. Podle odhadů přijde nová komunikace na necelých 226 milionů korun. Jde o letošní největší investici Jihomoravského kraje v dopravě. Práce odstartují v červnu a potrvají dva roky.

Dále Jihomoravský kraj chystá na Boskovicku rekonstrukci silnice od Velkých Opatovic po Chlum u Letovic. Opravovat se budou jen úseky mimo obce. Práce za 59 milionů potrvají od letošního června do listopadu příštího roku.

[Boskovická přehrada by mohla pitnou vodou v budoucnu zásobovat i Brno](https://ct24.ceskatelevize.cz/regiony/3031751-boskovicka-prehrada-mohla-pitnou-vodou-v-budoucnu-zasobovat-i-brno-ve-viru-a-brezove). V současné době prochází přehrada úpravami a modernizací za víc než 150 milionů korun.

Bývalý místostarosta a nynější opoziční zastupitel Petr Malach (ČSSD) [pracuje opět pro město](https://ohlasy.info/clanky/2020/01/malach-sluzby.html) – získal post vedoucího sportovních zařizení v městských Službách.

Na boskovické základní škole smějí žáci o přestávkách opět volně [používat mobilní telefony](https://ohlasy.info/clanky/2020/01/z-radnice.html). Zákaz škola pod nátlakem České školní inspekce ze školního řádu odstranila.

V rámci vybudování parkoviště Kiss & Ride u Zelené školy dojde v budoucnu ke [zprůjeznění silnice před školou](https://ohlasy.info/clanky/2020/01/z-radnice.html), kde dosud platí zákaz vjezdu – avšak pouze od 7 do 8 hodin.

[Školní inspekce uznala jako důvodnou](https://ohlasy.info/clanky/2020/01/zus-inspekce.html) část stížností, se kterými se na ni obrátili nynější i bývalí pedagogové ZUŠ. Problémy odhalilo i šetření Inspektorátu práce. Celou záležitostí se zabývá Jihomoravský kraj.

Městská rada obdržela kalkulaci předběžné ceny tepla z CZT pro letošní rok, [dodatek ke smlouvě s firmou ZT Energy ale neschválila](https://ohlasy.info/clanky/2020/01/z-radnice.html), s cenou je nespokojena a stejně jako kvůli loňské ceně podala podnět k Energetickému regulačnímu úřadu.

Město Boskovice bude mít [nový jednotný vizuální styl](https://ohlasy.info/clanky/2020/01/z-radnice.html). Vytvoří ho firma Artron, která vzešla z poptávkového řízení. Soutěž, ve které by bylo možné vybírat z konkrétních návrhů grafických studií, [se nekonala](https://ohlasy.info/clanky/2020/01/vizualni-identita.html).

Mateřská škola Bílkova se bude nově jmenovat Mateřská školka Komenského, [formálně se mění adresa budovy](https://ohlasy.info/clanky/2020/01/z-radnice.html).

Boskovická firma Gatema [kupuje německou firmu Kubatronik](https://blanensky.denik.cz/zpravy_region/gatema-investuje-do-budoucnosti-kupuje-nemeckou-firmu-20200123.html). Jedná se o největší akvizici v její dosavadní historii a zároveň o jednu z nejzásadnějších českých transakcí v oboru desek plošných spojů.

V letovické nemocnici [otevřeli nové oddělení](https://blanensky.denik.cz/zpravy_region/opravy-letovicke-nemocnice-starsim-lidem-poslouzi-nove-oddeleni-s-deseti-luzky-20200110.html) s deseti lůžky.

Letovice [plánují opravy další části Masarykova náměstí](https://blanensky.denik.cz/zpravy_region/masarykovo-namesti-letovice-oprava-rekonstrukce.html).

Výtěžek Tříkrálové sbírky na Blanensku [překonal rekord](https://blansko.charita.cz/typy-stranek/clanky/oblastni-charita-blansko/vytezek-trikralove-sbirky-prekonal-rekord-dekujeme/).
