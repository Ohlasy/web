---
title: Do Boskovic míří další festival. Tentokrát improvizační a jiné hudby
perex: V pátek 18. a sobotu 19. září proběhne v kulturním a komunitním centru Prostor putovní festival HearMe!, zaměřený na improvizovanou a jinou hudbu.
cover-photo: https://i.ohlasy.info/i/837664bb.jpeg
author: Tomáš Trumpeš
category: zpravodajství
tags: kultura
---

*Další festival získají letos do portfolia svých hudebních akcí Boskovice. Proběhne v pátek 18. a v sobotu 19. září v kulturním a komunitním centru Prostor. Jedná se o putovní festival HearMe!, zaměřený na improvizovanou a jinou hudbu.*

{% photo src="https://i.ohlasy.info/i/837664bb.jpeg" caption="Akordeonistka Žaneta Vítová vystoupí na festivalu v sobotu společně se saxofonistou a klarinetistou Pavlem Zlámalem" author="Tomáš Znamenáček" /%}

Festival do Boskovic přivedl hudební publicista [Jan Hocek](https://ohlasy.info/clanky/2019/12/rozhovor-hocek.html), který se nedávno do regionu přistěhoval a v místním kulturním životě se jeho přítomnost hned projevila. Tentokrát se pustil do většího počinu, přičemž organizační záštitu nad festivalem převzal boskovický Unijazz. Ten se tak přidal k tradičním pořadatelům, kterými jsou za podpory ministerstva kultury sdružení Bludný kámen či Stará síť na novou hudbu. „Festival HearMe! je putovní, a když byl vloni již podruhé v Pardubicích, nabídl jsem *otci festivalu* Petru Vrbovi jako další město, a to čerstvé – Boskovice. Ne každá lokalita je pro tuhle hudbu přívětivá, což dozajista neplatí pro Boskovice,“ popisuje Jan Hocek.

Festival v průběhu předchozích sedmi let představil například v Praze, Ostravě, Opavě a Pardubicích výkvět evropské volné improvizace a progresivní elektroniky. Včetně takových jmen jako Xavier Charles, Matthew Goodheart, Ken Ganfield, Axel Dörner či Mats Gustafsson.

Letošní ročník je rozdělen na dva dny, v pátek 18. září od 20:00 vystoupí v boskovickém Prostoru na panském dvoře dva soubory, v sobotu od 19:00 uskupení tři. Byť je v důsledku pandemie covidu-19 mezinárodní účast omezena na Slovensko, je podle Jana Hocka kvalitativní obsah festivalu zachován. Samotnou improvizovanou hudbu označuje za tu nejsvobodnější. „Vzniká v reálném čase, sycena místem, kde vzniká, a podruhé již takto nezazní nikdy a nikde. Poslech takové hudby je dobrodružstvím. Mám tu zkušenost, že i pro nepřipraveného, ale pochopitelně citlivého posluchače jde zhusta o vyloženě iniciační zážitek. Protože – abych parafrázoval Kunderu, o kterém se nyní tolik mluví: hudba je jinde!“ říká Jan Hocek.

### Páteční program

Festivalové dění zahájí nová dvojice Jan Faix / Pavel Hrubý, jež nedávno dokončila debutovou nahrávku, která vyjde v září na značce Polí5 a v Boskovicích má být pokřtěna. Podle pořadatelů jde o výjimečné muzikanty, nenasytné experimentátory rozkročené mezi volnou improvizací, jazzovou a elektronickou hudbou. Jan Faix (živá elektronika, klávesy, samply) v současné době působí jako redaktor magazínu HIS Voice a je členem několika souborů, sólově je především jako elektronický mág znám pod jménem Count Portmon. Pavel Hrubý patří k našim nejkreativnějším a nejpracovitějším basklarinetistům a saxofonistům s mezinárodním renomé.

Páteční večer vyvrcholí vystoupením Pražského improvizačního orchestru (P.I.O.), který je v podstatě rezidenčním souborem festivalu; v jeho řadách totiž hraje Petr Vrba, vůdčí duch české improvizační scény a zakladatel HearMe!. Proměnlivá sestava ansámblu se v Boskovicích představí v novém projektu PIO plays Braxton. Anthony Braxton je zásadní postavou nejen americké jazzové avantgardy. Kromě již zmíněného Petra Vrby (trubka, živá elektronika) zahrají Marcel Bárta (alt saxofon), George Cremaschi (kontrabas), David Danel (housle), David Dorůžka (elektrická kytara), Andrea La Rose (flétna, kontrabasová flétna), Elia Moretti (perkuse) a Renata Raková (klarinet).

### Sobotní program

Sobotní program odstartuje dvojice Pavel Zlámal / Žaneta Vítová. Saxofonista a klarinetista Pavel Zlámal je spiritus agens improvizační scény v Brně a působí v celé řadě souborů. Ať už jsou to kvarteta PQ, ZKKP a Next Phase, nebo Divergent Connections Orchestra, Brno Improvising Unit, Heterofón, Brünnwerk a podobně, nebo různá dua; ovšem je také hlavním sólistou slovutného B-Side Bandu. Akordeonistka Žaneta Vítová je taktéž pozoruhodnou instrumentalistkou se zkušenostmi (a to i mezinárodními) ze soudobé vážné hudby, jazzu a volné improvizace. 

Poté vystoupí legendární Free Jazz trio Olomouc. Za dva roky oslaví padesátiny své existence, a přestože v posledních letech koncertují již sporadicky, v Boskovicích chybět nebudou a zahrají v rozšířené sestavě. „Kdo je nezná, jako by nebyl; tedy jazzofilem určitě ne,“ říká Jan Hocek.

Sobotní večer a celý festival uzavře česko-slovenské trio Data Koroptev. To tvoří kytarista Ondrej Zajac, elektronický čaroděj Ondřej Ježek a rytmoděj Václav Šafka, který bubny nahradí elektronikou a amplifikovanými objekty.

Samotné přípravy letošního ročníku byly podle Jana Hocka mimořádně náročné, protože koronavirová situace pořádně zamíchala dramaturgií, takže trvalo poměrně dlouho, než se line-up usadil. Hudební publicista a pořadatel si ale pochvaluje spolupráci s boskovickým Prostorem a ze samotné organizace akce strach nemá. „Nyní už zbývá si držet navzájem palce, aby nebyl čínský virus – a to okolo – mocnější. Tahle hudba, ta úplně nejsvobodnější hudba, zazní v takové koncentraci v Boskovicích poprvé,“ dodává Jan Hocek.
