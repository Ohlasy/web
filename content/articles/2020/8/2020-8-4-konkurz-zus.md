---
title: Krajská rada zrušila konkurz na ředitele boskovické ZUŠ a vyhlásí nový
perex: Nového ředitele boskovické základní umělecké školy nakonec nejmenovala krajská rada Jihomoravského kraje. Ta namísto toho celé výběrové řízení zrušila a vyhlásí nové.
cover-photo: https://i.ohlasy.info/i/4ldhvc3.jpg
author: Tomáš Trumpeš
category: zpravodajství
---

*Nového ředitele boskovické základní umělecké školy nakonec nejmenovala na svém jednání v pondělí 3. srpna krajská rada Jihomoravského kraje. Ta namísto toho celé výběrové řízení zrušila a vyhlásí nové.*

{% photo src="https://i.ohlasy.info/i/4ldhvc3.jpg" author="Tomáš Znamenáček" /%}

„Výběrová komise sice doporučila jednoho uchazeče z celkem deseti přihlášených, který po odborné stránce nejvíce splňoval předpoklady pro funkci ředitele, nicméně s ohledem na to, že tento návrh vzbudil vlnu negativních ohlasů mezi odbornou i laickou veřejností, Rada Jihomoravského kraje se rozhodla vyhlásit nové výběrové řízení,“ informovala v pondělí po jednání krajské rady Ohlasy tisková mluvčí kraje Monika Brindzáková. A doplnila: „Důvodem je, že s ohledem na vyhrocenou situaci na škole nejevil žádný z uchazečů způsobilost tuto situaci zklidnit.“

Podle informací Ohlasů výběrová komise z celkem deseti uchazečů vybrala pět, které krajské radě doporučila. Na prvním místě figuroval letovický rodák Roman Konůpka, který již dříve v regionu působil a v minulosti řídil Základní uměleckou školu ve Vsetíně, kde nyní učí. V roce 2018 ho však krajská rada Zlínského kraje [odmítla ředitelem znovu jmenovat, ačkoliv dvakrát uspěl u konkurzní komise](https://www.idnes.cz/zlin/zpravy/reditel-zakladni-umelecka-skola-zus-vsetin-konkurz-konupek-gazdik-cunek.A180910_426138_zlin-zpravy_ras). Do konfliktu se tehdy dostal především se zlínským krajským radním pro školství Petrem Gazdíkem, bývalým předsedou hnutí STAN. Také Roman Konůpka působí v politice – byl členem ODS a nyní je oblastní koordinátor pro okres Vsetín v hnutí Trikolóra.

Vyjádření Romana Konůpky se Ohlasům podařilo s mírným zpožděním získat. Podle něj ve vztahu k jeho osobě nešlo o vlnu negativních ohlasů z odborné a laické veřejnosti, ale o petici některých zhrzených učitelů, kteří v konkurzu neuspěli. Zároveň pokládá za velký úspěch, že se umístil na prvním místě z deseti uchazečů. A lituje toho, že neměl šanci hovořit s pedagogickým týmem boskovické ZUŠ a seznámit je se svou koncepcí a „s krizovým managerským řešením velmi špatné dlouhodobé kolegiální situace ve škole“. Dalšího konkurzu se již Roman Konůpka účastnit nebude. „Jak vidím, někteří svoji porážku nemohou spolknout a jdou přes mrtvoly. A navíc jsem dostal velmi dobrou nabídku na zástupce ředitele v našem kraji, kterou jsem již přijal,“ uvedl důvody svého rozhodnutí.

Na dalších místech se v konkurzu umístili Jan Vávra, který učí ve Velkých Opatovicích, dále pedagožka dramatické výchovy a bývalá zástupkyně ředitelky na boskovické ZUŠ Michaela Pál, jako čtvrtá Kateřina Prudíková, která v minulosti v Boskovicích vedla taneční obor, a současný učitel trubky a tuby Josef Sekanina. Odhodlání kandidovat znovu Ohlasům potvrdili Michaela Pál, Kateřina Prudíková a Josef Sekanina. Oproti tomu Jan Vávra, který skončil druhý, zatím není rozhodnutý a podle vyjádření bezprostředně po zrušení prvního výběrového řízení se mu do nového konkurzu spíše moc nechce.

Nový konkurz vyhlásí krajská rada nejspíš na konci srpna a podle tiskové mluvčí Moniky Brindzákové by tak o novém řediteli na druhý pokus rozhodovala „s největší pravděpodobností“ ještě stávající sestava radních. Časově už to ale bude velice napjaté, neboť krajské volby se konají na začátku října. Nyní školu řídí statutární zástupkyně Hana Kolářová.

Vyhrocenou situaci na boskovické základní umělecké škole vyvolalo působení a odchod bývalé ředitelky Stanislavy Matuškové. Ta byla částí svých zaměstnanců [obviňována ze šikany podřízených a bossingu](https://ohlasy.info/clanky/2019/12/sikana-zus.html) a následně ji krajská rada [na jaře odvolala](https://ohlasy.info/clanky/2020/03/matuskova-odvolana.html). Podle několika odborníků působících ve školství, se kterými Ohlasy situaci konzultovaly a probíraly, mívají v takovýchto případech výběrové komise a zřizovatelé silnou tendenci postavit do čela školy někoho, kdo s jejím dosavadním fungováním nebyl nijak spojen a nestál na žádné straně sporů. Tomu by v aktuálním případě zrušeného konkurzu výsledek na čelních místech u konkurzní komise odpovídal, avšak ke shodě názoru mezi komisí a krajskými radnimi nakonec nedošlo.

*EDIT: Vyjádření Romana Konůpky doplněno do článku ve středu 5. srpna ve 14.50.*
