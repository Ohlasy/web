---
title: Kulturní výběr na březen
cover-photo: https://i.ohlasy.info/i/4d0eecb1.jpeg
author: David Liber
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z bohaté nabídky akcí. Kulturní výběr přináší tipy na události, které by bylo škoda v březnu minout. Aspoň se tak domnívá autor rubriky, kterým je nově David Liber. Střídá Gianniho Bařinku, který Kulturní výběr připravoval bezmála pět let, za což mu moc děkujeme!*

{% photo src="https://i.ohlasy.info/i/4d0eecb1.jpeg" caption="V březnu se můžete mimo jiné těšit na reprízu představení Parcela č. 1736 souboru Masobeton" author="Tomáš Znamenáček" %}

### Autorské čtení Petry Braunové

*Prostor, 3. března, 19:00*

První z řady autorských čtení v Prostoru, připravených ve spolupráci s boskovickou knihovnou. Tentokrát s velice zajímavou autorkou mnoha dětských knih, ale i prózy pro dospělé – Petrou Braunovou. Můžeme se těšit na neotřelý přístup nejen k psaní příběhů.

### Marianne Solivan Quartet 

*Zámecký skleník, 4. března, 19:00*

Zakouřený bar, deci vína a dobrý jazz! To všechno se mi vybaví, když poslouchám Marianne Solivan Quartet. Můžeme se těšit na plný, mnoha barvami obdařený hlas newyorské klubové zpěvačky Marianne Solivan, která spolupracovala s mnohými hvězdami světového jazzu, jako jsou třeba můj favorit Christian McBride nebo Roy Hargrove. Vlastní skladby nebo klasické jazzové standardy znějící každý večer v jazzových klubech newyorského centra. To vše za podpory Waltera Fischbachera na piáno, Ulfa Strickera na bicí a českého kontrabasisty Petra Dvorského v rámci cyklu Jazz and Blues.

### „Degenerovanou“ hudbou proti zkáze

*Prostor, 5. března, 19:00*

Jan Hocek, hudební kritik a redaktor Jazz Portu, přichystal další z řady hudebních přednášek s hvězdičkou. Exkurzí terezínských autorů si připomeneme transport boskovických židů a také právě onu židovskou hudbu, která byla nacisty zavrhována, dehonestována a nazývána degenerovanou. Pojďme si poslechnout hudbu mnoha talentů, které byly kvůli nešťastnému vyvoji historie zmařeny.  

### Queens of Everything, Skrznaskrz, Banda

*Turbína, 6. března, 21:00*

Pravidelná dávka punku na Turbíně. Těžko si představit boskovickou kulturní nabídku bez divokých rockových kytar, plastových trombonů, rozjařených bicích a rytmicky tepajícího kontrabasu. Velká rock’n’rollovo-punková párty v klubu Turbína je opět tady.

### Recepty do kočičí misky

*Prostor, 8.–22. března*

Výstava ilustrací knihy Martina Havla, zaměstnance ubytovny pro lidi bez domova, nejen o jejich obskurní kuchyni. Kniha Vokurkova pouliční kuchařka o patnácti „kulinářských“ příbězích, uvařených převážně z jídla z kontejnerů, s ilustracemi osmi umělců. Ilustrace k nevšedním receptům zplodili výtvarníci převážně z královéhradeckého prostředí. Výstava upozorňující na problém bezdomovectví potrvá v Prostoru do 22. března.

### Festival ProTibet

*Kino Panorama, 10. března, 18:00*

Dalajlamovy půlkulaté narozeniny a situace současného stavu Tibetu, omezování lidských práv, chování současné Číny. Nejen to si můžeme připomenout, slyšet a vidět na festivalu ProTibet v kině Panorama. Čekají nás filmy a workshopy, vstupné bude dobrovolné a výtěžek z festivalu půjde na podporu projektu Voda ProTibet.

### Graffovo kvarteto

*Zámecký skleník, 11. března, 19:00*

Znalcům české vážné hudební scény netřeba představovat! Pro ostatní prozradím, že se při poslechu hudby těchto virtuozních muzikantů nebudete nudit. Graffovo kvarteto je již několikrát oceňované a vyzdvihované těleso na poli „komořiny“ u nás i ve světě a se svými koncerty obletělo doslova celý svět. To nejlepší z české komorní hudby uslyšíme v rámci cyklu Kruh přátel hudby.  

### Předehra ke slávě, Raná tvorba Alfonse Muchy 1881–1895

*Muzeum regionu Boskovicka, 12. března 16:00*

Vernisáž výstavy, na které uvidíte jako hlavní exponát [oponu z Doubravice](https://ohlasy.info/clanky/2016/07/muchova-opona.html), kterou pro tamní divadelní ochotníky namaloval Alfons Mucha v roce 1881. Opona bude veřejnosti prezentována vůbec poprvé. Výstava se zaměří také na životní osudy autora a souvislosti vzniku opony, její výzkum, restaurování a konzervátorské ošetření. Potrvá do 3. května.

### Ohlasy naživo: Radek Pernica

*Prostor, 12. března, 19:00*

Zaběhnutý a čím dál populárnější ohlasácký formát živých rozhovorů opět v Prostoru. Dalším hostem bude šéf brněnského univerzitního kina Scala, externí pracovník Masarykovy univerzity a poslední rok také předseda boskovické kulturní komise Radek Pernica. Radek o kultuře nejen mluví, ale taky ji tvoří; průsečík těchto dvou elementů není vidět, dle mého, zas tak často. Jako nový předseda kulturní komise řekl, že [chce, aby byla tato komise slyšet](https://ohlasy.info/clanky/2019/04/rozhovor-pernica.html). O kultuře v Boskovicích, úspěchu kina Scala jakožto nejnavštěvovanějšího jednosálového kina v Česku a o mnoha dalších, často kontroverzních názorech Radka Pernici můžete v Ohlasech naživo slyšet, ale také diskutovat.

### Setkání s Milošem Štědroněm a hudbou

*Galerie Otakara Kubína, 13. března, 18.00*

Již tradiční akce v Galerii Otakara Kubína, kterou vede Josef Bařinka, jeden z nominovaných na cenu za celoživotní přínos kultuře v Boskovicích. Jako vždy velice inspirativní hudební exkurz se známým autorem například hudby k Baladě pro banditu a významným brněnským muzikologem.

### Improzápas LÍ.SK.Y. vs. OLIVY

*Zámecký skleník, 13. března, 19.30*

Populární improvizační divadlo boskovických Lísek, tentokrát s již zaběhnutým opozičním a v Boskovicích populárním týmem Oliv. Zábava zaručena, tentokrát v zámeckém skleníku.

### Festival Jeden svět

*Kino Panorama / Prostor, 17.–21. března* 

*Až naprší a uschne* je téma letošního Jednoho světa pořádaného crew boskovických kinařů a velkou skupinou dobrovolníků. Letošní ročník zasvěcený tentokrát otázce životního prostředí a ekologie nabídne kromě zajímavého balíčku dokumentů a besed také divadlo nebo výstavy. Festival, který probíhá na několika místech v republice, začne v úterý 17. března a skončí v neděli 21. března divadelním představením souboru Rozkoš – ten zahraje tragikomickou hororovou hru, jež nás má varovat před jednou z cest, kterou se naše společnost může ubírat. Jedno je jasné, pokud nezačneme něco dělat, tak nás moc zářná budoucnost čekat nebude. Festival bude probíhat v kině Panorama a Prostoru.

### Floex

*Prostor, 20. března, 20:00*

Zajímavý koncert experimentálního umělce a klarinetisty Tomáše Dvořáka, známého pro svoji hudbu z videoher Machinarium a Samorost. Floex/Tomáš Dvořák snoubí zajímavým zpusobem akustickou a elektronickou hudbu a vytváří jedinečné dílo, které už dávno předběhlo zbytek hudební elektronické scény. Že nemáte rádi elektronickou hudbu? Já také ne, ale věřím, že Floexe si i přesto zamilujete. Překonejte se a přijďte se zaposlouchat do melodií klarinetu a elektronických zvuků Dvořákovy kapely. 

### Přednáška Jiřího Trávníčka: Ludvík Kundera

*Muzeum regionu Boskovicka, 22. března, 17.00*

Profesor Jiří Trávníček, působící na Karlově univerzitě a mnoha dalších institucích, a jeho přednáška o surrealistovi, literátovi, básníkovi a prozaikovi Ludvíku Kunderovi. Jedna z řady zajímavých přednášek pod hlavičkou muzea, tentokrát o výrazné postavě české literatury 20. století, spjaté pevným poutem s naším regionem, především s Kunštátem.

### Jindřich Štreit: Zastavit čas

*Prostor, 25. března, 18:00*

Jedinečná šance poslechnout si příběhy fotografií Jindřicha Štreita, uznávaného fotografa. Vernisáž bude doprovozena olomouckým písničkářem Nosláva a diskuzí o díle s autorem.

### Masobeton: Parcela č. 1736

*Prostor, 27. března, 19:00*

„Babi? Můžem si jít hrát na zahradu? Za zahradu. Někam tam, co jsme našli ten tajný vchod do čarodějova lesa. Do lesa dětství, co se tam nesmí,“ píše se  v anotaci na divadelní hru Parcela č.1736. Jedna z prvotin souboru Masobeton, která proběhla už v rámci loňského festivalu pro židovskou čtvrť, se vrací opět do Boskovic. Masobeton akcentuje důležitá společenská témata a používá mnohých experimentů. Přijďte se podívat na moderní pojetí brněnského divadla a talentovanou Kamilu Hrnčířovou.

### Přírodovědně-archeologická vycházka na Vejštici a do Mojetínského krasu

*Vážany, 28. března, 10:15*

Přirodovědně archeologická vycházka s komentářem archeoložky Táňi Bártové Pavelkové a přírodovědce Hynka Skořepy z boskovického muzea. Sraz účastníků na návsi uvnitř obce Vážany, pět minut od zastávky autobusu. A proč zrovna na Vejštici? V okolí proběhly jedny z prvních výzkumů boskovického muzejního spolku. Přímo na Vejštici jsou patrné zbytky opevnění, které mají spojitost se známou pověstí o Panině louce. A proč do Mojetínského krasu? Jde o málo známé krasové území se zajímavými skalními útvary a vyvěračkami. Ze strání jsou krásné výhledy na Malou Hanou.
