---
title: Připravme se, může to trvat
cover-photo: https://i.ohlasy.info/i/f0fc7d26.JPG
author: Tomáš Trumpeš
category: názory a komentáře
tags: koronavirus
---

*Vývoj opatření proti šíření koronaviru zatím postupuje velice rychle. A společnost ukazuje, jak může být flexibilní. Jeden den vypadáte při nákupu s rouškou trochu jako vetřelec, za dva dny už jako vetřelec vypadá ten, kdo roušku nemá, a za další den už jsou roušky povinné.*

{% photo src="https://i.ohlasy.info/i/f0fc7d26.JPG" author="Kamila Hrnčířová" %}

Další a další opatření postupně nabíhají, nejsou příjemná, ale neprožíváme zrovna epochu doby příjemné a musíme se s tím vyrovnat. Z úst odborníků opatrně zaznívá, že v různých obměnách může tato epocha trvat docela dlouho. Někdo mluví o třech měsících, někdo o pěti měsících a někdo dokonce o dvou letech.

To není strašení. Všem je nám asi víceméně jasné, že po třiceti dnech se opatření nezruší a nezačneme žít, jako jsme žili před prvními omezeními. Důležité je udržet si také víru a odhodlání v to, že to zvládneme. Nezvládneme to ovšem sami, nezvládneme to bez solidarity a spolupráce, nezvládneme to jen dodržováním nějakých nařízení a pravidel.

Musíme počítat s tím, že bude třeba hodně solidarity, přímé pomoci, spolupráce a obětavosti. Vidíme to už dnes, asi nejlépe na šití nedostatkových roušek, ale i v dalších dobročinných aktivitách.

S přibývajícím časem budou tyto aktivity nejspíš stále více potřeba. Může přibývat těch, kteří potřebují zajít nakoupit, dovézt oběd, vyvenčit psa. Zároveň poroste únava, protože dlouhodobá starost a péče jsou vysilující.

I proto je potřeba už teď na začátku vybudovat dobrý organizační systém, který jednotlivé síly propojí. V lepším případě ho nebudeme potřebovat, ale měli bychom být připraveni spíš na ten horší. Město to nezvládne bez dobrovolníků a dobrovolníci bez zázemí velkých institucí můžou zbytečně utopit část své energie.

Někde už to pochopili. V Praze vzniká dobrovolnické centrum pod záštitou radnice, ale nemusíme se dívat zrovna do Prahy. Nedávno se kvůli odmítání postižených spoluobyvatel stala terčem celostátního pohoršení Svitávka, [dnes může jít příkladem](https://www.facebook.com/Městys-Svitávka-oficiáln%C3%AD-stránka-městyse-1538230009787899/). Na radnici se šijí roušky, školní jídelna vaří obědy, nejzranitelnější skupinu seniorů obchází dobrovolníci, starosta natáčí video, ve kterém uklidňuje občany, vysvětluje jednotlivé kroky a opatření, upozorňuje na rizika. A aktivity koordinuje.

Vytvořit spíše robustní a dobře fungující systém pomoci, který propojí město, profesionální pomáhající instituce a také občanskou společnost, je nutnost. Můžeme se rychle dostat do situace, kdy bude potřeba řešit víc než to, že stát nemá roušky a ty chybí v domovech seniorů i u lékařů. Navíc dnes ani nemáme dobrou představu o tom, kolik seniorů třeba pomoc potřebuje a kolik ji potřebovat bude, mají-li opravdu zůstat chráněni.

Když píšu tento text, začíná devatenáctý den po výskytu prvního případu v naší zemi. Nechci říkat, že jsme v Boskovicích zatím udělali málo, ačkoliv jinde zjevně zvládli víc. Je potřeba pustit se do toho také a začít spolupracovat. S vědomím, že to může trvat dlouho.
