---
title: Zpravodajský přehled za únor
cover-photo: https://i.ohlasy.info/i/c896f473.JPG
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v únoru na Boskovicku událo.*

{% photo src="https://i.ohlasy.info/i/c896f473.JPG" caption="Nový zastupitel Michal Knödl (KDU-ČSL) skládá zastupitelský slib" author="Tomáš Trumpeš" /%}

[Na jednání zastupitelstva se dlouho diskutovalo](https://ohlasy.info/clanky/2020/02/zastupitelstvo.html) o zařazení lezecké stěny do zadání na novou sportovní halu na Hybešově ulici. Požadavku zastupitelé nakloněni nakonec nebyli. Diskutovalo se také o kuželně.

Byl schválen [rozpočtový výhled města](https://ohlasy.info/clanky/2020/02/zastupitelstvo.html), který počítá s řadou velkých investic.

Radnice nechává vypracovat [studii komplexního řešení sportovního areálu Červená zahrada](https://ohlasy.info/clanky/2020/02/z-radnice.html). Úkolem studie je řešit areál jako celek a prověřit jeho možnosti v souvislosti s nevyhovujícím dopravním řešením, nedostatkem parkovacích ploch, absencí atletického oválu a umístěním sportovní haly. Zpracováním studie město pověřilo přímo městského architekta Zdeňka Fránka.

[Zastupitelé schválili](https://ohlasy.info/clanky/2020/02/zastupitelstvo.html) rozdělení asi pěti milionu korun boskovickým sportovcům.

Také u Modré věže se bude [parkovat omezeně a s kotoučem](https://blanensky.denik.cz/zpravy_region/u-modre-veze-budou-parkovat-s-kotoucem-jen-na-dve-hodiny-20200221.html).

S podporou se naopak nesetkal [návrh radního Petra Axmana](https://ohlasy.info/clanky/2020/02/zastupitelstvo.html) (ANO) na regulaci užívání zábavní pyrotechniky zvláštní vyhláškou.

Závěrečný rozpočet investic do Centra polytechnické výchovy a vzdělávání konstatuje, že město do stavby z vlastního rozpočtu [vydalo něco přes 20 milionů korun](https://ohlasy.info/clanky/2020/02/zastupitelstvo.html).

Oprava krajské silnice z Pilského údolí přes ulici Podhradí [bude pokračovat už v letošním roce](https://ohlasy.info/clanky/2020/02/zastupitelstvo.html).

Na svůj zastupitelský mandát rezignoval ke konci ledna zastupitel za KDU-ČSL Tomáš Pléha. Na jeho místo [nastoupil Michal Knödl](https://boskovice.cz/michal-knodl-se-stal-novym-zastupitelem/d-38794).

Starosta Jaroslav Dohnálek [informoval](https://ohlasy.info/clanky/2020/02/z-radnice.html), že prakticky skončila jednání o možném odkupu panského dvora na Hradní ulici do vlastnictví města. A to především z toho důvodu, že město a majitel objektu se nedokázali shodnout na ceně.

Město [ustoupilo od záměru vybudovat parkourové hřiště](https://ohlasy.info/clanky/2020/02/z-radnice.html) v areálu Zelené školy. Nyní probíhá vytipovávání nové lokality.

Někteří obyvatelé ulice Švermovy [požadují odstranění části stromů v aleji](https://ohlasy.info/clanky/2020/02/z-radnice.html) ke gymnáziu. Vadí jim, že v dříve sakurové aleji jsou teď také okrasné třešně, konkrétně jim vadí jejich plody. V pondělí 9. března v 17 hodin proběhne na radnici veřejné jednání na toto téma.

Bude pořízena nová diagnostika, který přesně určí [stav mostu na Dukelské](https://ohlasy.info/clanky/2020/02/z-radnice.html), následně pak bude zvolen další postup – jestli bude most opraven, či nahrazen novým. Nosnost je nyní snížena na 18 tun.

Na základě dlouhodobých požadavků občanů nechává radnice zpracovat projektovou dokumentaci na [prodloužení chodníku od mateřské školy Lidická](https://ohlasy.info/clanky/2020/02/z-radnice.html) směrem na Čížovky, pod řadovými garážemi.

Přes památkáře [neprošel ani jeden z návrhů města](https://ohlasy.info/clanky/2020/02/zastupitelstvo.html) na změnu regulačního plánu městské památkové zóny.

Místostarosta Lukáš Holík (ANO) informoval, že stát stále počítá se zahájením výstavby Boskovické spojky v roce 2023 či 2024.

V Boskovicích bylo ustaveno místní sdružení hnutí Trikolóra a představil se jeho [lídr Karel Trefný](https://ohlasy.info/clanky/2020/02/rozhovor-trefny.html).

Město Boskovice bude i nadále finančně podporovat [fungování prodejny ve Vratíkově](https://ohlasy.info/clanky/2020/02/z-radnice.html).

V Letovicích [nechají prověřit policií](https://blanensky.denik.cz/zlociny-a-soudy/technicke-slizby-letovice-policie-20200227.html) hospodaření Technických služeb.

Byli vyhlášeni [Sportovci okresu Blansko za rok 2019](https://boskovice.cz/sportovec-okresu-blansko-roku-2019/d-38640).

Kvůli koronaviru se sešla krajská Bezpečnostní rada Jihomoravského kraje. V Brně jednala také krajská epidemiologická komise, která shledala, že dosavadní opatření jsou adekvátní a dostatečná. Od 24. ledna do 27. února bylo v Jihomoravském kraji konzultováno více než sto případů s podezřením na onemocnění koronavirem, z toho v devíti případech bylo nařízeno cílené vyšetření. Ve všech těchto případech byla nákaza vyloučena.

Ohlasy [oslavily pět let existence](https://www.facebook.com/pg/ohlasy/photos/?tab=album&album_id=2672342879486477). Moc děkujeme za všechna přání i účast na narozeninové oslavě [s diskusí](https://ohlasy.info/clanky/2020/02/anketa.html).
