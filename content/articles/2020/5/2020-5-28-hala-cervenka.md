---
title: Návrh dohody na odkup pozemků na Červené zahradě je na stole
cover-photo: https://i.ohlasy.info/i/c4fdb3fa.jpg
perex: Vedení Boskovic se domluvilo s blanenským advokátem Janem Paroulkem, za jakých podmínek město získá parcely u sportovního areálu v Červené zahradě.
author: Marek Osouch
category: zpravodajství
tags:
    - Červená zahrada
    - sportovní hala
    - sport
---

*Vedení Boskovic se domluvilo s majitelem pozemků po lihovaru a bývalého hotelu Velen, blanenským advokátem Janem Paroulkem, za jakých podmínek město získá zmíněné parcely u sportovního areálu v Červené zahradě. Zastupitelé by o odkupu mohli hlasovat už za měsíc.*

{% photo src="https://i.ohlasy.info/i/c4fdb3fa.jpg" caption="Pozemky na Červené zahradě" author="Tomáš Trumpeš" /%}

Blížící se dohoda s majitelem pozemků Janem Paroulkem, naznačovaná starostou Boskovic Jaroslavem Dohnálkem (ODS) na květnové schůzi zastupitelů a následně i na tiskové konferenci, se stala skutečností. „Dohodli jsme se a teď se to bude projednávat,“ potvrdil Ohlasům boskovický starosta s tím, že dohoda počítá se získáním pozemku po lihovaru i hotelu Velen. Blíže se však nevyjádřil, protože podle svých slov slíbil, že nebude detailní informace prozatím sdělovat. Sám Jan Paroulek telefon Ohlasům nezvedal.

Dohoda teď míří do sportovní a stavební komise, následně ji projednají městští radní, a pokud vše dobře půjde, v druhé polovině června se smlouva dostane na stůl boskovickým zastupitelům. S dohodou souhlasilo celé vedení města, tedy kromě starosty z nejpočetnějšího zastupitelského klubu ODS také oba místostarostové Lukáš Holík (ANO) a Radek Mazáč (Sportovci) za další dvě koaliční strany. Koalice může počítat i s podporou opozice, především ČSSD a KSČM. „My jsme to měli ve volebním programu, takže jsme pro,“ sdělil zastupitel Petr Malach a předseda boskovické ČSSD.

Vyjednávání s Janem Paroulkem trvalo bezmála šest let, čas u nich strávilo na schůzkách minulé i současné vedení města. Za tu dobu Jan Paroulek několikrát změnil cenu, za niž je ochoten pozemky prodat. První zápisy z roku 2015 hovoří [o ceně 3500 korun za metr čtvereční](https://ohlasy.info/clanky/2016/01/pozemky-cervenka.html), v jiném ze začátku roku 2017 [je to už 5000 korun](https://ohlasy.info/clanky/2017/04/sportovni-kluby.html), kdy se stále jednalo pouze o pozemku po lihovaru. Následně koncem stejného roku se dostala městu na stůl možnost získat i pozemek hotelu. Tehdy byl také Jan Paroulek ochoten [snížit cenu na 3100 korun](https://ohlasy.info/clanky/2018/03/velen-prodej.html), pokud město koupí obě parcely. Těsně před volbami na podzim roku 2018 však rozdělil cenu na 3100 korun za metr pozemku hotelu Velen a 3500 korun za metr parcely lihovaru.

Za jakou cenu koupí město pozemky v současnosti, pokud návrh zastupitelé schválí, starosta ani místostarostové neřekli. Podle informací Ohlasů, které redakce získala ze dvou na sobě nezávislých zdrojů, by se cena měla pohybovat kolem 30 milionů korun. Zároveň by měl Jan Paroulek získat některé městské pozemky.

Suma 30 milionů tak odpovídá přibližně ceně 3100 korun za metr čtvereční, o níž se mluvilo už před dvěma lety. Otázkou ještě je, jak budou naceněné městské pozemky, které má Jan Paroulek získat. Pokud by se celková cena vyšplhala na 3500 korun za metr čtvereční, už by to byla suma, kterou ještě v loňském roce označil starosta za neakceptovatelnou.

„Existují zápisy o tom, za jakou cenu byl majitel ochoten v minulém období tyto pozemky prodat. Za sebe říkám, že pro tuto cenu může být 50 koaličních dohod, ale osobně nebude hlasovat pro,“ řekl starosta [před rokem v dubnu na jednání zastupitelů](https://ohlasy.info/clanky/2019/04/zastupitelstvo.html). Podobně se vyjádřil i po jednání s Janem Paroulkem na konci května téhož roku, kde se mluvilo také o 3500 korunách za metr. „Co se týče částek, tak se diametrálně odlišujeme v cenových představách, za jakou cenu chce pan Paroulek pozemky prodat a za jakou cenu je město ochotno takřka hektar pozemků koupit,“ vyjádřil se [na schůzi zastupitelů loni v červnu](https://ohlasy.info/clanky/2019/06/zastupitelstvo.html).

Odkupem pozemků se po necelém roce znovu změní lokalita pro sportovní halu. Od září platí usnesení, že [hala vyroste na Hybešově ulici u střední školy](https://ohlasy.info/clanky/2019/09/hala-hybesova.htmlhttps://ohlasy.info/clanky/2019/09/hala-hybesova.html), jenže od té doby se prakticky nic neděje a teď se na papíře opět přestěhuje do sportovního areálu v Červené zahradě. Politici se tak obloukem vrátí o pět let zpátky, kdy se přijímalo usnesení, že [sportovní hala vyroste v Červené zahradě](https://ohlasy.info/clanky/2015/11/varianty-haly.html). Jednalo se mimochodem o usnesení, které bylo platné až právě do loňského září, kdy bylo revokováno kvůli plánu stavby haly na Hybešově. Revokace prošla navíc až napodruhé, poprvé starostovi nefungovalo hlasovací zařízení a koalice bez něj neměla dost hlasů.

„Co vám dává v politice smysl? Že se rozhodlo o lokalitě na Slovákově, byly tam už základy, ale postavilo se tam něco, co není využito? Dává vám smysl, že další lokalitou byla Sušilova, která našla své odpůrce, Hybešova, která také našla své odpůrce? Život to takto někdy přináší, změní se podmínky, doba i názor,“ prohlásil místostarosta Mazáč k návratu stavby haly do Červené zahrady po necelém roce od jen těsně schválené změny.

Podle něj nemohli předpokládat, že v lokalitě Hybešovy u bytových domů Na Výsluní vznikne takový odpor místních, jaký vznikl, tedy že založí občanské sdružení. Přitom totéž se stalo Radku Mazáčovi, když byl radním v předminulé koalici, při neúspěšné stavbě haly na Slovákově. „To je taková otázka, že můžete předpokládat. Někomu se nebude třeba líbit oprava letního kina, přesto je spravujeme. A co když se najdou nějací odpůrci, že udělají sdružení? Ten důvod se může najít vždycky,“ reagoval místostarosta na výtku, že už před odhlasováním Hybešovy [byl jasný odpor obyvatel](https://forum.ohlasy.info/t/vyber-lokality-pro-sportovni-halu/325/55). Jak ale sám dodal, on pro Hybešovu nehlasoval, což je skutečně pravda. Rozdělené koalici pomohli lokalitu u střední školy prohlasovat opoziční lidovci.

Jako své vítězství však návrat k Červené zahradě může označit zastupitel Vladimír Farský (za KSČM), který o odkup usiloval přinejmenším dvě minulá volební období, ať už jako koaliční nebo opoziční zastupitel. Za současného vedení se zúčastnil několika jednání s Janem Paroulkem. „Snažím se do posledních chvilky, nebo nejlépe do vítězného konce bojovat za to, co považuju za lepší,“ řekl Vladimír Farský loni [v rozhovoru pro Ohlasy](https://ohlasy.info/clanky/2019/08/rozhovor-farsky.html) před zářijovým zastupitelstvem.
