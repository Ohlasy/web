---
title: Letní kulturní akce jsou v nejistotě, některé už se zrušily
cover-photo: https://i.ohlasy.info/i/6dppoy0.jpg
author: Marek Osouch
category: zpravodajství
tags: kultura koronavirus
---

*Prakticky všechny velké festivaly a další koncerty, které se měly konat v Boskovicích či nejbližším okolí, letos nebudou nebo jsou ve velké nejistotě. Ohrožené jsou i náhradní termíny po prázdninách.*

{% photo src="https://i.ohlasy.info/i/6dppoy0.jpg" caption="Zůstane boskovické letní kino v létě prázdné?" author="Tomáš Trumpeš" %}

V pátek 1. května měli už tradičně městem probíhat sportovci na Boskovických bězích, jenže Masarykovo náměstí, kde závod startuje, tentokrát zůstalo prázdné. Kvůli koronaviru je novým předběžným termínem 6. září. Teprve se však uvidí, zda bude možné tuto sportovně-kulturní akci, na kterou dorazí 1200 běžců a další tisíce lidí se pohybují po centru města, na sklonku léta pořádat. „O podmínkách v září potřebujeme mít jasno do konce června, to je náš nejzazší termín,“ řekla za pořadatele Irena Marková.

Bez náhrady byla zrušena další tradiční květnová akce, a to sraz Velorexů na parkovišti u restaurace Zlatá Růže. Na konci května neproběhne v Letovicích ani Summer festival, který se tam měl přesunout po loňském prvním ročníku v Boskovicích. Lidé se tak nedočkají vystoupení Pavla Calty, Anny K či kapel Rybičky 48 a Visací zámek. „Je nám to velmi líto, protože jsme se nesmírně těšili, plánovali a všechno vylepšovali tak, abyste si festival co nejvíce užili. Budeme dělat maximum proto, aby mohl Summer festival proběhnout příští rok,“ uvedli organizátoři. V Letovicích neproběhne ani pravidelný BiGyfest, naopak alespoň v minimalistické podobě chtějí pořadatelé uspořádat Festival 3+1 v termínu od 27. července do 1. srpna.

Pořadatelé postupně ruší akce, které chystali nejen na květen, ale i na léto. V letním kině měla už na konci června boskovická společnost ITAB pořádat čtvrtý ročník akce Ticho nechcem, jenže nakonec ticho bude. „Již nyní pracujeme na tom, aby se náš festival uskutečnil v příštím roce se stejnou koncepcí a interprety tak, jak to bylo naplánováno pro letošní rok,“ slibují pořadatelé. Podobně se rozhodli i organizátoři Velenovsko-suchovského festivalu malých pivovarů, který se měl konat 10. a 11. července. Bude až příští rok.

Mezi oběma výše zmíněnými akcemi měli Boskovice v termínu od 2. do 5. července obsadit umělci na tradičním festivalu Boskovice pořádaném sdružením Unijazz. Ani tento festival však neproběhne. „Jednáme o přesunu na poslední srpnový víkend, ale potřebujeme nejpozději do dvou týdnů vědět, jestli v tom termínu bude možné uspořádat akci alespoň pro 500 účastníků, menší počet nedává smysl,“ řekl za pořadatelské sdružení Antonín Kocábek. Nakonec festival oznámil přesun akce na termín 8.–11. července 2021 s tím, že pokud to půjde, proběhne letos alespoň třídenní alternativní varianta pro menší počet účastníků 28.–30. srpna.

Vláda sice na konci dubna oznámila, že od 11. května mohou být kulturní akce do 100 lidí a že přes léto nebudou velké festivaly, už však nesdělila, co jsou velké festivaly. „Od 11. května je povoleno sto osob, ale to neznamená, že za příznivé epidemiologické situace nebude tento počet navýšen o několik set,“ vyjádřil se minulý týden následně na Facebooku ministry kultury Lubomír Zaorálek (ČSSD). Zda se tak stane, ale nikdo neví.

Organizátoři jsou v nejistotě, co bude, kolik lidí jim vláda povolí a za jakých podmínek. „Kdyby byly v srpnu akce alespoň pro 200 lidí, tak by se to dalo,“ sdělil pořadatel Festiválku bez bojů a válek a zastupitel za Piráty Jan Nádvorník. Zatím však na akci, která má dobrovolné vstupné, nedomluvil žádné kapely.

Podobný problém řeší i Kulturní zařízení města Boskovice (KZMB), neplánují proto nic dlouhodobého a pravidelného, ale chtějí pohotově reagovat na aktuální situaci a zorganizovat koncerty jen nárazově během pár dní. „Promenádní sezóna ani Pohádkový hřebínek nebude, chceme v těch omezených podmínkách uspořádat menší koncerty. První z nich bychom chtěli už příští víkend v polovině května,“ sdělil dramaturg KZMB Ivo Legner. Podle zájmu buď s dalšími akcemi počkají na pozdější termín, nebo jich naopak budou přidávat více. V kině už se také připravují na otevření, i když v omezených podmínkách budou filmy promítat jen pro 54 lidí. „Nemyslím si ani, že by zpočátku chodilo hodně lidí,“ doplnil šéf kina Tomáš Marvan, který doufá, že do prázdnin, kdy chtějí rozjet letní kino, bude možné v něm usadit více než stovku návštěvníků. Chtěl by alespoň trojnásobek.

Koronavirus přerušil v KZMB i přípravu Husích slavností a zdá se, že až do příštího roku, i když termín jejich konání je tradičně až na konci září. „Nechali jsme si čas na rozhodnutí do poloviny května, ale na 95 procent to vypadá, že letos akce nebude,“ prohlásil Ivo Legner. Podle něj by šlo jen velmi složitě splnit zvýšené hygienické nároky na místě, kde se za dva dny vystřídá třináct tisíc návštěvníků. A navíc je akce do značné míry postavena na jídle.

Naopak přípravy Hrnčířského jarmarku v Kunštátě, který je podobně navštěvovanou akcí jako Husí slavnosti, a dokonce se koná o víkend dříve, ještě pokračují. I tak ale pořadatelé s napětím sledují, co nového vydá vláda za nařízení. Od vedení města mají pokyn vyčkat do konce května. Pak rozhodnou, jak s akcí naloží, podle podmínek a maximálního počtu účastníků. Otázkou je, zda jim i ostatním pořadatelům do té doby vláda tyto informace vůbec sdělí.

Nejisté také je, jak to bude s boskovickou poutí, která vychází na konec července. Zda do města přijedou kolotoče, nebo ne. Radní toto téma ještě na schůzi neřešili, stejně tak ve vzduchu visí organizace pouťových zábav. Hasiči, kteří je pořádají na výletišti Mazurie, se chtějí rozhodnout nejpozději do června, do prázdnin si pak stanovili nejzazší termín fotbalisté, jejichž „čochy“ jsou umístěné do sportovního areálu v Červené zahradě. „Musí být v té době jasno, že bude o prázdninách povolených alespoň 500 návštěvníků na akci, jinak to nemá smysl,“ řekl šéf fotbalistů a boskovický zastupitel za ODS Radek Stříž.

Ve stejném termínu kolem boskovické pouti, konkrétně 22. července, by měla v letním kině vystoupit kapela Queen revival, teď je zatím jejich koncert nejistý. „Rozhodli jsme se, že počkáme do začátku června, zda se to nějak více rozvolní,“ řekl za pořadatele Patrik Danko. Nejpozději za měsíc potřebují vědět, že v termínu koncertu mohou v letním kině pořádat akci nikoli pro sto, ale 1500 lidí.

Červen jako rozhodující měsíc si určila také agentura VM Art Production, která chce v letním kině na začátku září uspořádat koncert uskupení 4TET. „Do června je v současnosti vše předčasné, uvidíme, co bude pak, a podle toho se zařídíme, vše se neustále mění,“ vysvětlil za pořadatele Michal Kindl.

A ve stejném období rozseknou organizátoři také letošní ročník Boskofestu plánovaný v zámecké zahradě na konec srpna. Jsou připraveni rozdělit festival na dvě části o třech koncertech, na kterých by se návštěvníci vystřídali. Potřebují však alespoň možnost dvou tisícovek návštěvníků, aby se jim to festival vyplatil.

Předprodej stále běží i na zářijový koncert kapely Olympic a Václava Neckáře. Ani u něj však není jisté, jestli bude. „Někdy po 12. květnu bych chtěl více zpropagovat, zda lidé o tento koncert stojí, zda si lístek koupí. V nejhorším dostanou peníze v září zpět. Pokud ale neuvidíme, že je dostatek zájemců v půlce května, nebo že se může koncert konat alespoň pro tisícovku lidí, budeme ho muset bohužel zrušit,“ vysvětlil za pořadatele Karel Murín.

Letní kino tak bude hodně využitelné pro promítání, i když také omezeně podle nastavených pravidel s volnými řadami. Hlavní akce, která do Boskovic poslední roky láká na začátku srpna na filmy i návštěvníky ze vzdálených částí republiky, tedy filmový víkend ČSFD, však má svůj letošní osud také nahnutý. „Co mám od organizátorů informace, tak pro ně je hraniční alespoň tisícovka návštěvníků, aby akci uspořádali,“ dodal šéf boskovického kina s tím, že rozhodnout asi musí nejpozději v červnu.
