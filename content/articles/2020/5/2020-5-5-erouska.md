---
title: Chcete zpátky normální svět? Nainstalujte si eRoušku!
cover-photo: https://i.ohlasy.info/i/e77941a3.jpeg
perex: Po úspěšném zvládnutí prvních týdnů epidemie musíme opatření co nejlépe zacílit tam, kde jsou skutečně potřeba – a v tom nám mohou dobře posloužit technologie.
author: Tomáš Znamenáček
category: názory a komentáře
tags: koronavirus
---

*Každý lék má vedlejší účinky. Platí to i pro plošná karanténní opatření, kterými jsme sice úspěšně zabránili nekontrolovanému šíření koronaviru, ale zároveň nás poškozují nejen ekonomicky, ale i společensky, kulturně nebo sociálně. Po úspěšném zvládnutí prvních týdnů epidemie proto musíme opatření co nejlépe zacílit tam, kde jsou skutečně potřeba.*

<div class="force-hd-aspect"><iframe width="560" height="315" src="https://www.youtube.com/embed/q_3LmwoM7V8" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe></div>

Klíčovým úkolem této „chytré karantény“ je izolovat co nejrychleji všechny, kdo mohou být s vysokou pravděpodobností nakaženi, a nechat ostatní víceméně bez omezení. Když se nám to podaří, udržíme u nás dosavadní mírný průběh epidemie, aniž bychom museli dál výrazně omezovat běžný chod společnosti.

K tomu, abychom odhalili a včas izolovali potenciálně nakažené, nám stačí maličkost: musíme vědět, s kým se každý z deseti milionů občanů této země setkává. Pak už stačí jen izolovat ty, kdo přišli do styku s někým prokazatelně nakaženým. Zní to jako nesplnitelný úkol, ale pro moderní, technicky vyspělý evropský stát, kterým Česká republika navzdory našim častým pochybnostem je, to není zase tak těžké.

Stačí se spolehnout na běžné technologie, které většina už dnes nosí po kapsách – jmenovitě chytré telefony. Každý jejich majitel si hned teď může [zdarma nainstalovat aplikaci eRouška](https://erouska.cz), která vás na případný kontakt s nakaženým upozorní.

Jak to funguje? Aplikace nesleduje vaši polohu, ale neustále anonymně zjišťuje, se kterými dalšími uživateli eRoušky jste přišli do kontaktu. Když se na delší dobu potkají dva uživatelé eRoušky, například vedle sebe ve vlaku, obě aplikace si setkání zapamatují. A pokud se později u některého z uživatelů prokáže koronavirus, systém na to může upozornit všechny, se kterými se potkal.

Aplikace nasbíraná data nikam průběžně neposílá – teprve když se u vás prokáže nákaza, můžete se sami rozhodnout a jedním tlačítkem odeslat nasbírané informace hygienické stanici, která pak může upozornit všechny, se kterými jste se setkali. Ani v tom případě se ale nikdo nedozví, že se nakazil od vás.

Systém není dokonalý, ale k tomu, aby výrazně pomohl, ani dokonalý být nemusí. Jen ho musí mít na telefonu co největší počet lidí, [k čemuž teď můžete přispět i vy](https://erouska.cz). Instalace vám zabere jednu minutu, ale dohromady jí můžeme o týdny nebo měsíce urychlit návrat do normálního světa.
