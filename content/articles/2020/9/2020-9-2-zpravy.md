---
title: Zpravodajský přehled za srpen
cover-photo: https://i.ohlasy.info/i/a3d70d07.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v srpnu na Boskovicku událo.*

{% photo src="https://i.ohlasy.info/i/a3d70d07.jpeg" caption="Festivalová divadelní scéna na boskovickém hradě" author="Tomáš Znamenáček" %}

Epidemie koronaviru na okrese Blansko sílí. Na konci srpna se kumulativní počet nakažených vyšplhal z dosavadních 41 nemocných od počátku šíření nemoci na 87 nakažených. Jen za poslední týden přibylo 30 pozitivních.

Proběhl [speciální ročník festivalu pro židovskou čtvrť Boskovice](https://www.facebook.com/ohlasy/posts/3176116082442485). Akci podle odhadů organizátorů navštívilo něco přes 700 lidí a vydařila se. Festival musel splnit omezení počtu účastníků do 1 tisíce lidí, absentovala hlavní hudební scéna v letním kině. O všechny ostatní menší scény byl podle pořadatelů dostatečný zájem, a to včetně menších besed či autorských čtení. Do města festival nejvíce pronikl díky výtvarné scéně, která expandovala do ulic.

[Práce na budování CZT střed](https://ohlasy.info/clanky/2020/08/z-radnice.html) se dostaly do deseti až čtrnáctidenního časového skluzu a jsou nutné vícepráce, které byly způsobeny nedokonale udělaným projektem. 

Pokračovat nakonec nejspíš letos nebudou práce na [rekonstrukci silnice v Podhradí](https://ohlasy.info/clanky/2020/08/z-radnice.html). Firma, která neuspěla v soutěži, se odvolala k Úřadu pro ochranu hospodářské soutěže. Město je zde pouze partner Jihomoravského kraje, který celou investici řídí.

Krajská rada [zrušila konkurz na ředitele boskovické ZUŠ](https://ohlasy.info/clanky/2020/08/konkurz-zus.html) a na konci srpna vyhlásila nový.

Vedení města Boskovice nakonec zrušilo architektonickou soutěž na sportovní halu v Červené zahradě. Za [neregulérní a nezákonnou](https://ohlasy.info/clanky/2020/07/nezakonna-soutez.html) ji označila Česká komora architektů (ČKA). Následně městská rada [vyhlásila novou soutěž](https://ohlasy.info/clanky/2020/08/soutez-podruhe.html), opět bez ČKA, ale s upravenými podmínkami.

V Boskovicích začaly jezdit [elektrické koloběžky Bolt](https://ohlasy.info/clanky/2020/08/rozhovor-dvorak.html).

Vedení radnic řeší [výpadky v daňových příjmech svých rozpočtů](https://ohlasy.info/clanky/2020/08/koronavirus-skrty.html).

Blíží se krajské volby. O mandáty budou usilovat také [kandidáti z regionu](https://ohlasy.info/clanky/2020/08/regionalni-kandidati.html).

Boskovičtí radní schválili koncept [nového městského loga](https://ohlasy.info/clanky/2020/08/z-radnice.html). Ten bude dále rozpracován do kompletního jednotného vizuálního stylu.

Boskovická nemocnice bude mít [nový operační stůl pro traumatologickou a ortopedickou operativu](https://ohlasy.info/clanky/2020/08/z-radnice.html). Došlo také k výměně sta postelí z dvě stě šedesáti. Sto nových postelí je vybaveno elektrickým ovládáním a polohováním.

Krajská Správa a údržba silnic provedla novou a podrobnější diagnostiku mostu na Dukelské ulici a vyplynulo z ní, že [most je v lepším stavu, než se silničáři domnívali](https://ohlasy.info/clanky/2020/08/z-radnice.html) po předchozích průzkumech. Všechny omezující značky jsou proto odstraněny.

Pošta omezuje otevírací dobu boskovické pobočky. [Vedení města s tím nesouhlasí](https://ohlasy.info/clanky/2020/08/z-radnice.html) a zkouší vyjednat zachování stávajícího stavu. Zkrácení pracovní doby se [týká i dalších míst](https://blanensky.denik.cz/zpravy_region/ceska-posta-jizni-morava-zkrati-oteviraci-doby-20200828.html).

Návrhy projektů do [pilotního ročníku participativního rozpočtu](https://boskovice.pincity.cz/participativni-rozpocet/2020) bude možné podávat [až do 20. září](https://ohlasy.info/clanky/2020/08/z-radnice.html).

Nad očekávání [velký zájem](https://ohlasy.info/clanky/2020/08/z-radnice.html) projevili především obyvatelé rodinných domů v Boskovicích o nový systém odpadového hospodářství – jejich zapojenost je 44 procent.

Město obdrželo 14 milionů kompenzací od státu a [zvedají se i daňové příjmy](https://ohlasy.info/clanky/2020/08/z-radnice.html).

V Kunštátě se nakonec rozhodli uspořádat [Hrnčířský jarmark](http://www.hrncirskyjarmark.cz/). Akce proběhne v upravené podobě v areálu Panské zahrady, a to jako jednodenní akce v sobotu 19. září, zaměřená jen na prodej keramiky bez kulturního programu.
