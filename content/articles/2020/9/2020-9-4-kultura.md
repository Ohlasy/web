---
title: Kulturní výběr na září
cover-photo: https://i.ohlasy.info/i/776a1a45.jpg
perex: Končí letní kulturní sezona. Pojďme si tedy užít ještě poslední zbytky open air koncertů, letních výstav, projekcí a divadel tohoto roku a také tu letní pohodu, která byla letos obzvlášť ohrožená. Jan Němec, Karel Gregor, nebo Václav Neckář je jen slabý výčet z kulturní nabídky tohoto měsíce.
author: David Liber
category: zpravodajství
tags: kultura
---

*Je to tak! Končí letní kulturní sezona. Pojďme si tedy užít ještě poslední zbytky open air koncertů, letních výstav, projekcí a divadel tohoto roku a také tu letní pohodu, která byla letos obzvlášť ohrožená. Tento měsíc je skutečně bohatý na zajímavá a známá jména. Jan Němec, Karel Gregor, nebo Václav Neckář je jen slabý výčet z kulturní nabídky tohoto měsíce. Pokračujeme také ve festivalech.*

{% photo src="https://i.ohlasy.info/i/776a1a45.jpg" author="Karel Gregor" %}

### Zlatíčka / Vernisáž obrazů Karla Gregora

*Prostor, 4. září 19:00*

Jeden z předních umělců mladší generace současné malířské alternativy Karel Gregor přichází se svou výstavou Zlatíčka do boskovického Prostoru. Expresivní a svérázné obrazy, na které díky originalitě, která je Gregovi tolik vlastní, jen tak nezapomenete. Přiznám se, že už je to nějaký ten pátek, co jsem viděl nějaký obraz od Karla Gregora, a tak se na vystavu o to víc těším, protože pokud něco tenhle člověk umí, tak pořádně překvapit. Navíc na vernisáži bude samotný pan mistr, který celou vernisáž a následující výstavu uvede.

### Olympic a Václav Neckář

*Letní kino, 4. září 18:30*

Ano, je to tak! Legendární Olympic a Václav Neckář s Bacily dorazí zahrát do amfiteátru letního kina. Koncert probíhá v rámci již tradičního cyklu Retro koncertů a já mám radost, že se v Boskovicích podaří i takovéto velké koncerty, které jsou i přes svou velikost hudebně hodnotné. Konec konců to bude docela fajn pátek! Nejdřív se zastavit na výstavu do Prostoru a pak honem do letňáku. Multižánrové kulturní Boskovice si prostě drží laťku i po festivalovém srpnu vysoko!

### Jazz Prostor: Dreamers / Veřejně nepřístupná vodní plocha

*Prostor, 5. září 20:00*

A aby toho jazzu, kterého jsme dostali pořádnou dávku na konci srpna v rámci festivalu Boskovice, nebylo málo, tak na jeden z řady letních venkovních koncertů dorazí další kapela z Ježkovy konzervatoře. V minulosti to byla černá muzika v podání kapely Soul Ožil. Koncert byl výjimečný svou atmosférou i návštěvností. Pojďme si proto tento zážitek zopakovat! Kapela Dreamers je plná nadějných instrumentalistů, kteří se věnují jak starým dobrým jazzovým standardům, tak i své vlastní jazzové tvorbě. Směle a velice zasvěceným přístupem prezentují hudbu plnou komplikovaných, ale zábavných a napínavých melodií. 

Koncert doplní kapela Veřejně nepřístupná vodní plocha, kde s dovolením hraje i moje maličkost. Toto jazzové trio sází na jednoduché melodie a chytlavé rytmy. Vodní plocha se snaží o propojení stylů a obsáhnutí world music v tom pravém slova smyslu. Prostě prosté melodie, chytlavé kompozice a hudební plochy, které jsou veřejnosti přece jenom přístupné.

### Letňák Naslepo!

*Letní kino, 9. září 20:00*

Taky jste chtěli zakončit letní prázdniny v letňáku na Naslepu? Pokud ano, akorát vám to počasí překazilo, tak nesmutněte! Projekce se přesunula na středu devátého, takže všechno jede tak, jak má, a tradici můžete dodržet jako každý rok. Kdo je na ruku dramaturgů kina při výběru filmu zvědavý tak jako já, ať dorazí a nechá se překvapit. Navíc vstupné se jako vždy platí až po skončení filmu, takže můžete zaplatit za svůj zážitek tak, jak si ho ceníte.

### Autorské čtení Jana Němce

*Prostor, 15. září 19:00*

Možnosti milostného románu. Tak se jmenuje nová kniha od Jana Němce, která byla nominována na cenu Magnesia Litera. Akce probíhá pod hlavičkou Knihovny Boskovice, ale v komornějších prostorách Prostoru. Po autorském čtení bude následovat diskuze.

### Petr Pazdera Payne: Zvíře

*Prostor, 17. září 19.00*

Divadlo Naboso opět přichází s další ze svých her. Premiéra hry proběhla již na festivalu pro židovskou čtvrť, takže pokud jste neměli na této akci tu čest, tak máte skvělou možnost to napravit. Netroufnu si hru nějakým způsobem popisovat, protože jsem ji taky ještě neviděl. Každopádně jsem si jistý že tohle absurdně dramatické dílko vám pořádně zamotá hlavu.

### Festival Hear Me!

*Prostor, 18.–19. září*

No a tohle je přesně ta akce, u které si řeknete, že se stalo něco, na co se bude ještě dlouho vzpomínat. Festival Hear Me! je festival volné improvizace, oslava svobody hudebního projevu v té nejčistší možné formě. Festival se dostal do Boskovic díky Janu Hockovi, který působí jako hudební kritik a novinář. Festival je putovního charakteru, takže každý rok probíhá někde jinde. Je tedy čest něco takového hostit v Boskovicích. Možná mě jen trošku mrzí, že festival nedosáhl na grant od města. Nevím, co jiného by Boskovice měly podporovat, než právě nezávislé umění v podání osvědčených zajímavých performerů.

### Výstava: Šlechtický rod pánů z Boskovic

*Muzeum regionu Boskovicka, od 18. září*

Je tomu 500 let, co zemřel Ladislav z Boskovic. Jeden z členů rodu pánů z Boskovic, kteří se podíleli na vývoji Moravy a města Boskovice. Největší vzestup zaznamenáváme od 13. až právě po 16. století. Výstava bude věnována kromě rodu pánů z Boskovic také hlavně období, kdy Ladislav z Boskovic žil. Rod pánů z Boskovic byl zapojen do mnohých zásadních sporů a zastával důležité místo v politickém a kulturním vývoji na Moravě. Téma tohoto rodu nikdy nebylo komplexně studováno, a proto výstava přinese jedinečný ucelený pohled na historii a osudy boskovického rodu. Výstava bude doplněna o expozici pro děti, která je nazvána Expedice středověk.

### Koncert kapely Capella

*Synagoga maior, 19. září 19.00*

Ani v září nemůže chybět další z řady Koncertů s hvězdičkou pod hlavičkou muzea. Tentokrát nás v synagoze čeká koncert uskupení Capella, které hraje kromě židovského klezmeru také duchovní hudbu a moravský folklór. Jde přitom o moravskou cimbálku. Cimbál, dle mého, zní v židovské hudbě, jako by tam byl odjakživa. Navíc koncerty v synagoze jsou vždy silné svou atmosférou. Doporučuji!

### Collegium Marianum, Jana Semerádová, Hana Blažíková a Markéta Cukrová

*Kostel sv. Jakuba, 24. září 19:00*

Občas si říkám, jak je úžasné, že Boskovice hostí téměř na měsíční bází prestižní festivaly, cykly a různé hudební projekty s republikovým, nebo dokonce evropským rozsahem. No a tento výjimečný koncert pod hlavičkou Concentus Moraviae je toho důkazem. Tentokrát v podání etablovaných virtuozních muzikantů Collegia Marianum pod vedením Jany Semeradové zazní poněkud netradiční Vivaldi, Pergolesi nebo Buffardino. Program vypadá velice zajímavě a ještě k tomu v prostředí kostela sv. Jakuba. Posluchači artificiální hudby opravdu zažijí koncert poskládaný z třešniček na dortu klasické hudby.

### Aneta Langerová | Husí slavnosti 2020

*Letní kino, 26. září 14:00*

Aneta Langerová se opět vrací do Boskovic. Tentokrát bude koncert probíhat v amfiteátru letního kina. Aneta je skutečně výjimečná postava české pop music. Ovšem jako by se postupně ze světa komerční hudby odkláněla do světa alternativy a jazzu. Na posledním albu Na radosti ukazuje, že jí je mnoho dalších stylů mimo pop vlastní. Hrne si hudební scénou svoji vlastní cestu, která je originální, zábavná a promyšlená. Škoda jen, že koncert probíhá tak brzo odpoledne. Venkovní koncert doplněný o světelnou show je s Anetou Langerovou vždy úžasný.
