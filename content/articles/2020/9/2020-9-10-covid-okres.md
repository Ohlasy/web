---
title: Počty nakažených rostou i v kraji a na okrese
cover-photo: https://i.ohlasy.info/i/e2fe471e.jpg
author: Tomáš Trumpeš
category: zpravodajství
tags: koronavirus
---

*Denní nárůst více než tisíc nakažených, povinné roušky ve vnitřních prostorách a očekávání dalších celoplošných opatření. To přinesly první zářijové dny v České republice. A čísla rostou i v Jihomoravském kraji a na okrese Blansko.*

{% photo src="https://i.ohlasy.info/i/3ce7bee4.png" caption="Vývoj počtu nakažených v okrese Blansko" author="Marek Osouch" %}

„Počet případů v posledních týdnech akceleruje. Za první tři zářijové dny je více případů než za celý měsíc květen, kdy byl nouzový stav, a více než za měsíc březen,“ informovala už 4. září Krajská hygienická stanice v Brně (KHS). Ta už během prázdnin přešla z týdenních hlášení zpět ke každodennímu zveřejňování informací. Nejmenší jednotka, za kterou se počty nakažených zveřejňují, jsou okresy.

Na okrese Blansko byl znatelný nárůst už v posledním srpnovém týdnu. Ke konci srpna se kumulativní počet nakažených vyšplhal z dosavadních 41 lidí od počátku šíření nemoci na 87 nakažených. Jen za poslední srpnový týden přibylo 30 pozitivních. A ve středu 9. září večer už to bylo 152 nakažených za celou dobu trvání pandemie. Z toho je aktuálně pozitivních 84, vyléčených 68. Pozitivní zpráva tedy je, že na okrese Blansko dosud v souvislosti s šířením nemoci covid 19 nikdo nezemřel.

Křivka se tedy začala prudce zvedat. Zatímco doposud jsme na okrese Blansko sledovali nárůst počtu nakažených v řádu jednotek za týden, poslední údaje z KHS hlásí 11 nakažených za 24 hodin a 58 nakažených za týden. A podobná situace je v celém kraji. Na začátku září zde bylo 1732 pozitivně testovaných, po dalším týdnu už 2326. 

Nárůst počtu případů je v posledním týdnu nejvyšší v okrese Hodonín a právě na okrese Blansko. Cestu šíření nákazy se ve všech případech podle hygieniků podařilo zpětně identifikovat. „Všechna tato ohniska výskytu jsou zajištěna cílenými opatřeními. Kromě pracovních a rodinných kolektivů jsou zjišťovány vazby pozitivních osob na účast na rodinných oslavách, svatbách a podobných společenských událostech, s vazbami na výskyt mimo Jihomoravský kraj,“ upřesňuje KHS a dodává to nejdůležitější: „Ohniska jsou koncentrovaná jen do některých lokalit, nejsou rozprostřena po celém území okresu Hodonín ani Blanska, ke komunitnímu šíření nedochází.“

V uplynulém týdnu bylo ze 486 případů v Jihomoravském kraji importováno ze zahraničí 42 případů, nejvíce z Chorvatska (12), Ukrajiny (10), Polska (3), další případy z dalších zemí Evropy i mimo Evropu.

Karanténa se dle platných opatření ministerstva zdravotnictví nyní vztahuje na více než 850 obyvatel Jihomoravského kraje. Uzavřeno muselo být také několik škol, a to proto, že se nemoc covid 19 vyskytla v pedagogickém sboru. Na okrese Blansko k této situaci zatím nedošlo.

„Ve srovnání se situací na jaře je výrazně nižší proporce osob s nutností hospitalizace a jednoznačně převažují případy s příznaky mírné respirační infekce nebo zcela bezpříznakové,“ píšou krajští hygienici. Zde je však nutné doplnit, že někteří odborníci varují, že horších a vysloveně kritických průběhů nemoci začne přibývat až se zpožděním za masivnějším šířením nákazy.

Nyní věnují hygienici zvýšenou pozornost místům, kde se pořádají větší společenské a kulturní akce. Na jižní Moravě jsou to především vinobraní, otevřené sklepy, hody a foodfestivaly, které se nedají snadno opatřeními zajistit. A proto KHS apeluje na občany, aby situaci nepodceňovali.

Zásadní význam mají podle hygieniků cílená opatření v kolektivech. Tato opatření jsou nařizována u všech jednotlivých případů bezprostředně po jejich nahlášení laboratoří, které probíhá operativně telefonicky po potvrzení pozitivity testu. Děje se tak všech sedm dní v týdnu. 

Podle dosavadních vyjádření to tedy vypadá, že hygiena v Jihomoravském kraji má zatím situaci pod kontrolou a stíhá. Zároveň ale upozorňuje, že navzdory nárůstům případů, které aktuálně akcelerují, řeší problematiku stále stejný tým epidemiologů.
