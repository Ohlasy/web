---
title: Převod boskovické nemocnice do rukou kraje je znovu ve hře
cover-photo: https://i.imgur.com/2hLnNqsl.jpg
perex: Nemocnice Boskovice nemusí do budoucna zůstat v rukách města. Jihomoravský kraj si nechává vypracovat studii, jak městská zdravotnická zařízení včetně boskovického začlenit do připravovaného holdingu.
author: Marek Osouch
category: zpravodajství
---

*Nemocnice Boskovice nemusí do budoucna zůstat v rukách města. Jihomoravský kraj si nechává vypracovat studii, jak by se mohla městská zdravotnická zařízení včetně toho boskovického začlenit do připravovaného holdingu devíti krajských nemocnic.*

{% photo src="https://i.imgur.com/2hLnNqs.jpg" caption="Boskovická nemocnice" author="Tomáš Trumpeš" /%}

Jihomoravský kraj si už před časem nechal zpracovat komplexní zdravotnickou koncepci, teď na ni navazuje dalším krokem v podobě studie, která má za cíl představit budoucí fungování krajských nemocnic pod jednou hlavičkou. A to nejen těch krajských. „Jeden z úkolů pro zpracovatele tohoto modelu fungování je posoudit právní možnosti provozování zdravotnického zařízení vlastněného třetí stranou,” uvedl krajský radní pro zdravotnictví Milan Vojta (ANO). Jinými slovy tak míří právě k městským nemocnicím. „V případě Boskovic, kde budova patří patří městu a městská nemocnice je tam v nájmu, by společnost mohla přejít pod holding Krajská zdravotní, nebo jak se nakonec bude tato organizace jmenovat,“ přiblížil s tím, že studie má být hotová do konce letošního roku.

Blíží se sice krajské volby, po nichž se může současné vedení změnit, ale podporu tato myšlenka najde i u dnešních opozičních stran v krajském zastupitelstvu, ODS nebo KDU-ČSL. „Pokud chceme řešit krajské zdravotnictví, musíme jej řešit s nemocnicemi fakultními, brněnskými, Blanskem i Boskovicemi,“ řekl lídr lidovců Jan Grolich na předvolební debatě v Brně.

Jiří Nantl, lídr ODS, dokonce vidí plánovaný holding smysluplný právě jen za předpokladu, že do něj budou začleněné i městské nemocnice. „Sloučit pod jednu hlavičku pouze krajské nemocnice může být hodně formální. Pokud by to ale znamenalo začlenit i ty městské, je to už zajímavé a stojí za analýzu,“ poznamenal. Podle něj budou mít města jako Boskovice problém nemocnice ekonomicky udržet.

O tom mluvil na posledním jednání boskovických zastupitelů i Nantlův stranický kolega a starosta Boskovic Jaroslav Dohnálek (ODS). Jedním dechem sice říká, že se teď město nemocnice nezbavuje, druhým ale dodává, že je to velká zátěž pro rozpočet. „Nevíme, jak se bude vyvíjet hospodářství, nevíme, jak se budou měnit ceny. Je tam tolik otázek, které souvisí i s tím, že na řešení situace ohledně nemocnice a jejího financování z městského rozpočtu se musíme tímto způsobem chystat,“ prohlásil starosta Boskovic.

Město si proto nechává zpracovat komplexní audit nemocnice. Ten nemá řešit nemocnici jen z ekonomické stránky, ale celkově, jak si zdravotnické zařízení stojí včetně personálu. Radnice chce být připravena na možné kroky nové krajské koalice. „Žádná potenciální krajská reprezentace se netají tím, že bude muset něco dělat se zdravotnictvím. Jedním z modelů je postupné začleňování jiných nemocnic do krajské korporace nemocnic, o které se hovoří,“ potvrdil starosta Jaroslav Dohnálek slova krajského radního.

Pro boskovického radního a lékaře Miroslava Klímu (ODS) to však byla na schůzi zastupitelů zcela nová informace. Pro Ohlasy posléze sdělil, že jako nejlepší vidí ponechat nemocnici i nadále v rukou města. „Obával bych se o určitou svobodu, jak nemocnici rozvíjet, aby se zdejší druhy péče nějak neměnily,“ vysvětlil.

O situaci a krocích vedení Boskovic je informován i jednatel boskovické nemocnice Dan Štěpánský a případný převod či začlenění do holdingu má jeho podporu. „Myslím, že pro nemocnici i město je to krok nejen dobrý, ale dokonce nezbytný,“ podotkl. A souhlasí s ním i šéf dozorčí rady nemocnice a bývalý zastupitel za TOP 09 Petr Fiala. „Stabilní podpora silného subjektu, jako je kraj, zaručí dlouhodobý koncepční rozvoj. Město Boskovice podle mě pouze ze svého rozpočtu takový rozvoj nemůže dlouhodobě garantovat,“ míní Petr Fiala. Doplnil, že v těsnější spolupráci s krajskými nemocnicemi bude i zdravotní péče poskytována efektivněji.

Poslední roky se výdaje z rozpočtu města do nemocnice, ať už na opravy budovy nebo v dotacích, stále zvyšují. V roce 2018 a 2019 to bylo jen z rozpočtu města vždy kolem 20 milionů korun. Podobně to bude i letos. Nebýt škrtů kvůli koronaviru, spolykala by nemocnice takřka 30 milionů.

Před čtyřmi lety, kdy Ohlasy psaly [článek k deseti letům provozu nemocnice pod hlavičkou města](https://ohlasy.info/clanky/2016/03/hospodareni-nemocnice.html), byla celková bilance příjmů, tj. nájem z Nemocnice Boskovice s.r.o., a výdajů, tj. výdaje přímo do společnosti Nemocnice Boskovice s.r.o. a do oprav budovy nemocnice, kterou město vlastní, přibližně minus 45 milionů. V současnosti s letošním plánem se už částka posunula ke zhruba minus 100 milionům korun.

Možná změna provozovatele má podporu i u někdejší primářky v nemocnici a koaliční zastupitelky druhého nejsilnějšího klubu Martiny Přichystalové (za ANO). „Kraj by získal do své gesce jednu z páteřních nemocnic Jihomoravského kraje, která je dosud v dobré ekonomické kondici, a město by ušetřilo nemalé ekonomické prostředky, které by mohlo využít pro jiné potřebné investice,“ vysvětlila. Argumentuje i tím, že nemocnice poskytuje péči nejen obyvatelům Boskovic.

Připomněla také, že [snaha o převod nemocnice byla v Boskovicích už za minulého vedení](https://ohlasy.info/clanky/2017/10/prevod-nemocnice.html). Z krajského úřadu tehdy přišla [zamítavá reakce](https://ohlasy.info/clanky/2017/10/nemocnice-zustane.html), teď se ale zdá, že hejtmanství má snahu řešit problém městských nemocnic v regionu.

Nakonec nemusí zůstat jen u nemocnice. Starosta ve svém projevu na zasedání zastupitelů naznačil, že podobná budoucnost může čekat také Městskou správu sociální služeb, již také Boskovice zřizují a financují. „Je otázkou času, kdy města typu Boskovic zjistí, že nejsou schopna za sebou vláčet takové zařízení, jako je nemocnice. Těžkou hlavu budou mít i ze sociálních služeb,“ sdělil Jaroslav Dohnálek na zastupitelstvu.

O měsíc dříve hovořil o zátěži pro městský rozpočet také v rozhovoru pro server Pravý břeh, jenž je spojen s ODS. „Z legrace říkám, že kdybychom neměli tyto závazky, nevíme, co s penězi. To je samozřejmě nadsázka, ale pro představu: městský rozpočet je asi 300 milionů korun, z toho jde zhruba 20 milionů do nemocnice a dalších 16 pro Městskou správu sociálních služeb. V jiných městech jsou tyto služby plně financované například z krajských peněz, a městský rozpočet tedy nezatěžují,“ řekl boskovický starosta v rozhovoru.

Zdá se tedy, že současné vedení Boskovic by nemuselo být k myšlence převodu nemocnice na kraj zcela odmítavé. O tom, jaký bude postoj kraje, bude jasněji po krajských volbách. Starosta Jaroslav Dohnálek však na zastupitelstvu uvedl, že prakticky všechna relevantní politická uskupení kandidující v krajských volbách chtějí tuto problematiku řešit.
