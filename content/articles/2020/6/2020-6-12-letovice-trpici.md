---
title: Letovice trpící
cover-photo: https://i.ohlasy.info/i/1769a147.jpg
author: Hynek Skořepa
category: názory a komentáře
tags: doprava
---

*Dopravní stavby jsou nezbytné a zároveň působí komplikace řadě lidí. Letos se nimi vypořádávají také v Letovicích, odkud nám své zkušenosti popsal a poslal Hynek Skořepa. Ten si klade zásadní otázku, jestli by práce nešlo lépe připravit a koordinovat.*

{% photo src="https://i.ohlasy.info/i/1769a147.jpg" author="Hynek Skořepa" %}

V květnu letošního roku začala v Letovicích rekonstrukce kruhového objezdu poblíž náměstí spolu s přilehlými úseky frekventované silnice I/43, spojující Brno se Svitavami. Doprava ve směru Brno – Svitavy je nadále vedena po upraveném kruhovém objezdu, výjezdy do stran (včetně k náměstí) jsou uzavřeny. Objízdná trasa směru Svitavy – Brno je ovšem vedena ulicí Nádražní na náměstí a pak ulicí Tyršovou. Především Nádražní ulice naprosto není na takové zatížení dimenzována. Trpí tím nejen řidiči vozidel, popojíždějících v kolonách, ale především lidé v Letovicích. A to nejen na Nádražní ulici, přejít vozovku v západní části letovického náměstí je problém. Právě tam se nacházejí autobusové zastávky. Objížďka má fungovat do konce června, možná déle. Ve vyhlášce (opatření obecné povahy), vydané krajským úřadem, jsem žádné konkrétní datum zprůjezdnění kruhového objezdu v Letovicích nenašel.

Opravit kruhový objezd a silnici je jistě nezbytné, vést objížďku jinudy než Nádražní ulicí a částí náměstí nemožné. O tom není pochyb. Přesto se mi jako „postiženému“ občanovi Letovic, bydlícímu na Nádražní a dojíždějícímu do práce autobusem, leccos nezdá. Předně jsem o opravě jako občan dopředu nic nevěděl. Oprava byla údajně dlouho plánovaná, aspoň se tak vyjádřil pan starosta Letovic Mgr. Petr Novotný v červnovém Letovickém zpravodaji. Opravu silnice I. třídy musí „zúřadovat“ krajský úřad. Ten by měl v dostatečném předstihu dodat kopii vyhlášky obcím, v jejichž katastru oprava probíhá, aby ji mohly zveřejnit na úřední desce. 

Úřední desku na náměstí v Letovicích se z různých důvodů snažím průběžně sledovat. Obvykle ji čtu jednou měsíčně, což ovšem nestačilo. Rozhodnutí bylo Krajským úřadem vydáno doslova několik dnů před spuštěním stavby. Když jsem jedno květnové pondělní ráno vyrazil autem (něco jsem převážel) do Boskovic, byl jsem proto nemile překvapen. Jsem sváteční řidič, třiačtyřicítce se pokud možno vyhýbám, mezi Boskovicemi a Letovicemi jezdím přes Míchov (Chrudichromy). Dojel jsem ovšem pouze k uzavřenému kruhovému objezdu na kraji letovického náměstí. Přitom ještě před pár hodinami, v neděli večer, jsem tudy bez problémů projel.

Omezený průjezd „kruháčem“ byl ale jen malým problémem proti několikadennímu uzavření železničního přejezdu na Halasově ulici v Letovicích. Hned několik obcí v zázemí Letovic (často jde přímo o letovické městské části) se ocitlo bez spojení se „svým“ městem. Lidé z Nýrova, Jasinova, Zábludova, Kněževíska a Lhoty měli hned vše výrazně složitější. To, že více než stovka letovických občanů, bydlících v oblasti tzv. Podlesí za železniční tratí, získala od městského úřadu povolení k průjezdu po cyklostezce podél břehu potoka Křetínky, problém rozhodně nevyřešilo. Hlídky městské policie kontrolovaly projíždějící automobily, zda mají povolení, a přesto bylo na objížďce velmi rušno, situaci navíc komplikovaly problémy s vyhýbáním. Ke všemu se na železnici jezdilo přes zmíněný přejezd po jedné koleji, osobní vlaky mezi Letovicemi a Skalicí vystřídala náhradní autobusová doprava. Do kolon osobáků, kamionů a linkových autobusů na Nádražní ulici se pletly ještě další autobusy náhradní přepravy!

Také oprava železničního přejezdu měla jistě pádný důvod. Co je však pro mne nepochopitelné, je souběh obou staveb. Pokládám si otázku, zda mu nebylo možné předejít? Obávám se, že Krajský úřad Jihomoravského kraje, který patrně jediný disponoval potřebnými údaji o opravách na silnicích v regionu i na hlavní železniční trati, zde nedostatečně splnil svoji zásadní koordinační úlohu. Patrně jedině on mohl s drážním úřadem (ten je zároveň speciálním stavebním úřadem pro stavby na dráze) vyjednat jiný termín opravy přejezdu.

Vozidla na objízdné trase na Nádražní ulici v Letovicích by se měla pohybovat maximální rychlostí 30 km v hodině. Mnohá z nich tak nečiní ani náhodou. Policie se tam sice občas objeví, na to, aby se něco změnilo, by tam však policisté museli stát pořád. Když se na Nádražní potkají kamion s autobusem, mají problém si vyhnout. A jezdí tam od časného rána do pozdního večera. Trošku klidněji je jen o víkendu, kdy je pohyb kamionů po silnicích plošně omezen. Pár náklaďáků je místních, většina však přijíždí z druhého konce republiky či z ciziny. Kromě těch českých po Nádražní projíždějí kamiony polské, slovenské, maďarské, bulharské a mnohé další.

Opravdu to jinak nejde? Proč stát nedokáže nastavit takové podmínky, aby aspoň kontejnerová doprava probíhala pouze po železnici? Proč jezdí tiráky s obrovskými kontejnery hned vedle hlavní železniční trati? Moderní svět bez dopravy nemůže existovat. Musíme však přepravovat zboží vzhůru dolů napříč Evropou? Nemohou se, třeba alespoň v případě potravin, víc uplatňovat regionální produkty?

Jsem si vědom toho, že situaci zkomplikovala koronavirová epidemie a karanténa. Vím, že dohodnout podmínky přijatelné zároveň pro silničáře, obce (běžné občany), železničáře a stavbaře není jednoduché. Přesto mám za to, že výsledek je v tomto případě nepovedený. A to nemluvím o tom, že se zároveň pokládají inženýrské sítě a opravují chodníky ve Svitávce, průjezd stavbou v délce několika stovek metrů je tam zúžen a rychlost omezena na 30 km v hodině. Takže si to shrňme. Jedete autem z Letovic do Boskovic. Vyjíždíte třeba z letovického náměstí. Přes „kruháč“ neprojedete, musíte vyjet Tyršovou na silnici I/43, po ní jedete k Tylexu a tam se musíte rozhodnout. Buď u Tylexu odbočíte, vrátíte se zpět k letovickému zámku a vyjedete směr Míchov. Nebo jedete po I/43 směr Brno, odbočíte na Svitávku, tam se zaseknete při průjezdu stavbou, abyste se konečně po silnici II/150 dostali do Boskovic.

Není to problém jen Jihomoravského kraje. Hned v sousedním Pardubickém kraji je v obou směrech přerušena páteřní silnice I/14 u Třebovic, kde se opravuje silniční most nad hlavním železničním koridorem Praha – Česká Třebová – Olomouc.  Když chcete jet z Ústí nad Orlicí po silnici východním směrem, máte problém, zmíněnou objížďku v Třebovicích. Když to chcete vyřešit tím, že z Ústí vyjedete nikoliv na Českou Třebovou, ale na Lanškroun, neuspějete. Silnice Ústí – Lanškroun je také uzavřena kvůli opravě. Opravdu to nejde dělat jinak?
