---
title: Kulturní výběr na červen
cover-photo: https://i.ohlasy.info/i/6d17c1f6.jpeg
author: David Liber
category: zpravodajství
tags: kultura
---

*Po dlouhé kulturní abstinenci způsobené pandemií koronaviru je tu konečně pomyslný restart. Určitě se těšíte na měsíční porci boskovické kultury, a proto je třeba se po dlouhé době zorientovat v kulturním dění pomocí pravidelného kulturního výběru, který je tentokrát i přes pandemická omezení pořádně našlapaný.*

{% photo src="https://i.ohlasy.info/i/6d17c1f6.jpeg" caption="Václav Havelka vystoupí v Prostoru v pátek 19. června" %}

### Kino naslepo

*Kino Panorama, 5. června 19.30*

Do normálu se vrací i cyklus Kino naslepo. Přijďte naslepo do kina a nechte se překvapit, co pro vás chlapci kinaři vyberou. Že už jste v Kině naslepo byli a film vás neoslovil? Nevadí! Zkuste to znovu, protože výběr minulých dílů byl velice výživný a jednou si ten váš film z Kina naslepo prostě zamilovat musíte – stejně jako stovky diváků před vámi. Doporučuji si koupit lístek předem, protože kapacita kinosálu je bohužel kvůli situaci okolo pandemie omezená. 

### Guilty Echoes & Předkožky 

*Prostor, 5. června 20.00*

Guilty Echoes je alternativně punk-rocková formace s noisovými prvky a do boskovického Prostoru přijede z Brna. Na kontě mají již album Learning to Swim. Berou si to nejlepší z alternativní noisové vlny devadesátých let a zároveň současné alternativní scény. Brněnský alternativní punk doplní svérázná a v Boskovicích již notoricky známá kapela Předkožky. Pokud jste tuhle kapelu ještě neslyšeli a myslíte si, že se vyznáte v hudbě, tak přijďte na jejich koncert – garantuji vám, že tohle jste určitě ještě neslyšeli. Osobitým stylem zpracovávají texty etablovaných undergroundových básníků nebo i ze své vlastní dílny. A k tomu pro Předkožky tak typické jazzové varhany a bláznivé taneční choreografie.

### Třetí zuby + Lee banda

*Zámecký skleník, 6. června 15.00*

Řada streamovaných koncertů těchto dvou uskupení vyvrcholí před zámeckým skleníkem formou nadupaného rockového odpoledne. The Police, Deep Purple, Jimi Hendrix, Carlos Santana, Uriah Heep, Jethro Tull, Cream, Ozzy, Gary Moore, Satriani, Mr. Big… Na to všechno a na mnohem víc se můžete těšit v podání boskovických rockových matadorů Třetí zuby. Ovšem pokud preferujete raději klidnější folk s nádechem rocku, tak je tu pro vás na tomto rockovém odpolední venku v pagodě před skleníkem Lee Banda.

### Victory SHOW: Svět podle Michaela LIVE

*Turbína, 6.června 20.00*

Jeden z předních členů kapely J.A.R. Michael Viktořík opět vystoupí na Turbíně se svojí DJ show. Funk-rapová rock’n’rollová a soulová party, kterou jen tak někde neuslyšíte ani neuvidíte.

### Vo tej velkej pandémiji

*Prostor, 7. června 18.00*

Michal Griga přináší další ze svých příběhů, tentokrát to bude fikce na motivy aktuální situace. Přijďte se pobavit, bát se, nebo se prostě jen zaposlouchat a symbolicky tak uzavřít jednu kapitolu doby koronavirové. Michal se věnuje vyprávění příběhů už delší dobu a vždycky je to silný zážitek. V minulosti například vyprávěl příběh s hudebním doprovodem manželů Havlových. Představení není vhodné pro děti do 12 let.

### Filmový klub: Maják

*Kino Panorama, 7. června 19.30*

Filmový klub tentokrát nabízí nové drama od režiséra Roberta Eggerse, který neotřelým způsobem servíruje divákovi klaustrofobní temný příběh z prostředí starého majáku. Eggers na sebe upoutal pozornost již díky filmu Čarodějnice, který si prosadil pevné místo ve skupině artových filmů. 

### Cyrano z Bergeracu

*Kino Panorama, 10. června 18.30*

Není to poprvé, kdy boskovické kino přenáší na svoje plátno hru Národního divadla v Londýně. Jedinečná možnost pocítit atmosféru londýnského divadla v sedačce boskovického kina se nám nabízí i nyní. Tentokrát si vzal populární James McAvoy na paškál Cyrana z Bergeracu. Jako vždy moderní zpracování, tak typické pro adaptace z tohoto divadla, které upoutá i mnoho těch, kteří divadlu zrovna moc neholdují. 

### Půljablkoň

*Synagoga, 13. června 19.00*

Stálici české folkové scény Jablkoň, která proplouvá v českém folkovém rybníčku už od let sedmdesátých, není třeba představovat. Kapela má na svědomí na dvacítku autorských alb, mnoho koncertních turné a písně plné silných myšlenek a příběhů. Odnož kapely Půljablkoň tvoří dvojice členů současné Jablkoně – Michal Němec a Marie Puttnerová. V téhle svébytné formaci prezentují svoji vlastní tvorbu, kterou lze, jak oni sami říkají, označit jako „nové písně poněkud komplikované“. Své písničkářství prezentují také na několika vlastních albech.

### sKORO NA impru #2

*Prostor, 16. června 20.00*

Improvizační zábavná show týmu Lísky bude! Původně to vypadalo, že jen s omezeným počtem diváků a pro ostatní na online streamu na YouTube, ale díky uvolňování opatření zřejmě představení proběhne už za plné účasti publika. Již klasickou porci improvizační zábavy v Boskovicích nic nezastaví.

### Folks! #3: Havelka / Bružeňák

*Prostor, 19. června 19.00*

Již známé jméno na poli alternativní scény. Stroze osobitá a přímá hudba. To je Václav Havelka, kterého jsme v minulosti mohli slyšet například v projektu Please the Trees a mnoha dalších. Je známý svými experimenty, kterými posouvá hranice české alternativy světovým způsobem. Dále zahraje písničkář a básník Jan Bružeňák, který má na svědomí kromě alba svých písní i několik knih.

### 27. Dny evropského filmu 

*Kino Panorama, 21.–23. června*

Již tradiční přehlídka evropské kinematografie, která ukáže jako každý rok to nejlepší, co česká, ale i zahraniční evropská filmová produkce vyplodila. Ať už máte chuť na český dokument Postiženi muzikou, film Až přijde oheň, který byl oceněn na filmovém festivalu v Cannes, nebo třeba na zajímavé nové zpracování pohádky Pinocchio, tak dny evropského filmu vám mají co nabídnout.

### Velký černý stromy

*Prostor; 27. června 20:00*

Boskovický rodák a režisér rozhlasových her Českého rozhlasu v Olomouci Tomáš Soldán a rozhlasová moderátorka Nikola Šroubková přináší do Prostoru svoji hru Velký černý stromy. Celé představení doprovází básně Dylana Thomase, Pavla Kolmačky, Amandy Lovelace, Ivana Diviše s příběhy Clarissy Pinkola Estés. Před a po představení bude Tomáš Soldán pouštět své DJ sety, které budou doprovázeny improvizací na „živé“ nástroje. 

### Předehra ke slávě, Alfons Mucha, raná tvorba 1881–1895

*Muzeum Boskovicka, prodlouženo do 23. srpna*

I Alfons Mucha je spojen svým dílem s boskovickým okolím. Právě tomu spojení je věnována výstava v boskovickém muzeu, která prezentuje oponu, kterou v roce 1881 namaloval Alfons Mucha pro doubravické ochotníky. Výstava prezentuje kromě opony i Muchovo dílo z jeho raného období, tedy práce z let 1880–1895.
