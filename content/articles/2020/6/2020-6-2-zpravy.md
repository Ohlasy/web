---
title: Zpravodajský přehled za květen
cover-photo: https://i.ohlasy.info/i/5b68c3e7.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v květnu na Boskovicku událo.*

{% photo src="https://i.ohlasy.info/i/5b68c3e7.jpeg" caption="Polyfunkční dům na Komenského ulici" author="Tomáš Znamenáček" /%}

Skončil nouzový stav, ale stále platí řada opatření proti koronaviru. Na okrese Blansko se během května kumulativní počet nakažených nemocí covid-19 dostal na 35 osob. Z toho 24 se již vyléčilo.

Na odloženém jednání zastupitelstva vedení města představilo [plán rozpočtových škrtů](https://ohlasy.info/clanky/2020/05/zastupitelstvo.html) za 36 milionů korun kvůli koronakrizi.

Vše [směřuje k dohodě města o odkupu pozemků](https://ohlasy.info/clanky/2020/05/hala-cervenka.html) v Červené zahradě a přesunu plánované stavby sportovní haly do tohoto areálu.

Polyfunkční dům na Komenského ulici [uspěl v soutěži Stavba Jihomoravského kraje 2019](https://blanensky.denik.cz/zpravy_region/podivejte-se-tyhle-stavby-bojuji-o-titul-stavba-roku-v-jihomoravskem-kraji-20200508.html).

Znovu se otevřela mateřská škola, částečně je [obnoven provoz základní školy](https://ohlasy.info/clanky/2020/05/z-radnice-2.html).

[Otevřely se městské lázně, a chystá se otevření koupaliště Červenka](https://ohlasy.info/clanky/2020/05/koupaliste.html).

Zrušila či přesunula se [řada letních akcí](https://ohlasy.info/clanky/2020/05/letni-akce.html). V obvyklé podobě nebudou ani Husí slavnosti. V Kunštátě s rozhodnutím o Hrnčířském jarmarku [zatím vyčkávají](https://www.facebook.com/kunstatmesto/posts/1556108257888577).

Městská rada rozhodla o výběru dodavatelů pro [několik nových přístrojů do boskovické nemocnice](https://ohlasy.info/clanky/2020/05/z-radnice.html) celkem asi za 5 milionů korun.

[Druhou etapou](https://ohlasy.info/clanky/2020/05/z-radnice-2.html) bude pokračovat rekonstrukce Milánov, tedy konkrétně vodovodu a dešťové a splaškové kanalizace v ulicích Podlesí a Milánovy. Celkové dokončení stavby se plánuje v roce 2021.

Pokračovat bude oprava silnice v Podhradí.

Město připravuje opravu mostu na Šmelcovně.

Na základě nařízení vlády se [odkládá zvýšení nájemného](https://ohlasy.info/clanky/2020/05/z-radnice.html) v městských bytech.

Dokončuje se [privatizace bytů na Mánesově ulici](https://ohlasy.info/clanky/2020/05/zastupitelstvo.html).

Zastupitelé řešili také [dva záměry podnikatele a developera Tomáše Kindermanna](https://ohlasy.info/clanky/2020/05/zastupitelstvo.html): přesunout sídlo firmy na pozemek u Boskovického potoka a vybudovat bytové domy na Legionářské ulici na místě bývalého hřbitova.

V projektu na knihovnu chybí dokončit některé úpravy, [poté se rozběhne povolovací proces](https://ohlasy.info/clanky/2020/05/z-radnice-2.html) na stavebním úřadě.

Oprava letního kina se trochu protáhne, ale už v červnu [bude možné promítat filmy](https://ohlasy.info/clanky/2020/05/z-radnice-2.html), jen budou diváci muset přicházet horní cestou.

Zastupitelé souhlasili i s tím, aby děti z Újezda u Boskovic [byly zařazeny k přijímání do boskovické mateřské školy](https://ohlasy.info/clanky/2020/05/zastupitelstvo.html).

Rada schválila [dotace pro dvě boskovické farnosti](https://ohlasy.info/clanky/2020/05/z-radnice.html): římskokatolickou a evangelickou. Dostanou po 50 tisících na úpravy kostelů, které jsou kulturními památkami.

V platnosti prozatím zůstává rozhodnutí Okresní stomatologické komory o dočasném [přerušení organizované zubní lékařské služby první pomoci](https://ohlasy.info/clanky/2020/05/z-radnice.html).

Ve školičce u lázní [proběhne oprava elektřiny](https://ohlasy.info/clanky/2020/05/z-radnice-2.html), celková rekonstrukce budovy se odkládá.

V Letovicích plánují [stavbu nového kulturního centra](http://www.regionpress.cz/Zahajuji-pripravu-kulturniho-centra-id-22751.aspx).
