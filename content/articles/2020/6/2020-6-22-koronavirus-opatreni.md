---
title: "Rozvolňování pokračuje: Nemocnice ruší vstupní filtr, vrací se kulturní akce"
cover-photo: https://i.ohlasy.info/i/313d9311.jpg
perex: Přečtete si přehled uvolňovaných epidemických opatření v boskovické nemocnici a volnočasových i kulturních akcích.
author: Marek Osouch
category: zpravodajství
tags: koronavirus nemocnice
---

*Boskovická nemocnice kvůli koronaviru stále kontroluje každého příchozího, měří mu teplotu a vyptává se na jeho zdravotní stav. V blízké době toto pravidlo zruší, jiná však zůstanou v platnosti. A organizátoři kulturních akcí přes léto postupně oznamují, které se budou konat, když se stále zvyšuje maximální počet návštěvníků.*

{% photo src="https://i.ohlasy.info/i/313d9311.jpg" caption="Měření teploty v boskovické nemocnici" author="Tomáš Trumpeš" %}

Nemocnice přísná pravidla rozvolnila už minulý týden tím, že po více než třech měsících otevřela hlavní vchod. S koncem měsíce pak zmizí od hlavního i bočního vstupu i fyzické kontroly. „Od července přecházíme na automatické měření teploty u hlavního i bočního vchodu,“ uvedl jednatel boskovické nemocnice Dan Štěpánský. Návštěvník nemocnice tak uvidí, jakou má teplotu. Kdyby ji měl vyšší než 37 stupňů Celsia, bude tam pro něj jasné doporučení, aby vyhledal lékaře, který posoudí jeho zdravotní stav. Už to však bude na odpovědnosti každého jednotlivce.

Nemocnice Boskovice v tomto uvolnění není výjimkou, už před několika týdny ke zrušení kontrol u vstupů přistoupily i brněnské fakultní nemocnice, kde bývají přímo hospitalizováni nakažení koronavirem.

Speciální oddělení kvůli onemocnění covid-19 má i boskovická nemocnice, pouze však na zachycení lidí s podezřením na nákazu, není určené k nemocniční léčbě koronaviru. Toto oddělení nadále zůstává v provozu. „Dnes tam končí pacienti, které jako potenciálně nakažené vyhodnotí záchranka, dále ti, kteří prochází přes pohotovost či urgentní příjem,“ sdělil Dan Štěpánský.

Za celou dobu epidemie koronaviru měla nemocnice jen dva pozitivní záchyty. Ostatní podezření se nepotvrdila. První případ byl v březnu, u druhého ani zdravotníci nemuseli nákazu zjišťovat, protože jim o ní řekla přímo pacientka navázaná na nakažené kolem mateřské školy v Blansku. „K nám přišla kvůli jiným zdravotním potížím, které nesouvisely s onemocněním způsobeném koronavirem,“ řekl šéf nemocnice. Je hrdý na to, že vše proběhlo podle domluvených postupů a zdravotníci pacientku ošetřili vybaveni veškerými potřebnými ochrannými prostředky. Z Boskovic už následně zamířila na Kliniku infekčních chorob ve Fakultní nemocnice Brno.

Z veřejně dostupných zdrojů Krajské hygienické stanice lze vyčíst, že na okrese Blansko se za celou dobu epidemie koronaviru k 19. červnu nakazilo 37 lidí, z nichž 32 se již vyléčilo. Od začátku června přibyli jen dva nakažení.

Od začátku května má boskovická nemocnice k dispozici vlastní přístroj na diagnostiku onemocnění koronavirem. Za tu dobu provedla stovky analýz. Přístroj lékařům zrychluje práci, protože výsledek znají do hodiny a nemusí čekat třeba den, jako když se vzorky vozily do Brna. Denně v nemocnici analyzují zhruba šest vzorků. „Významnou část tvoří pacienti před převozem do léčebny dlouhodobě nemocných. Tyto ústavy vyžadují negativní test,“ vysvětlil Dan Štěpánský s tím, že se však na ně obrací i samoplátci, kteří potřebují osvědčení o negativitě například kvůli cestě do zahraničí.

V běžném provozu je nemocniční lékárna, stále je však nutné v nemocnici nosit roušky a jednatel nevylučuje, že to bude povinné i po 1. červenci, tedy datu, kdy by měly roušky všude ve vnitřních prostorách skončit. „Ještě nevíme, zda nemocnice nebudou výjimkou,“ podotkl. Velmi omezené zůstávají i návštěvy na lůžkových oddělení. Pořád platí pravidlo, že je to možné jen po předchozí domluvě s lékařem a na co nejkratší dobu. Toto opatření neplánují v nemocnici měnit ani na prázdniny.

Jinak se však nemocnice už vrátila k běžnému provozu. Všechna oddělení a ambulance fungují, zhruba dvouměsíční omezené fungování kvůli koronaviru se ale projevilo zhruba patnáctiprocentním poklesem výkonnosti, což je v hospodaření nemocnice výpadek v desítkách milionů korun. „Díky kompenzační úhradové vyhlášce, která se připravuje, by však nemocnice měla tyto prostředky získat,“ doplnil Štěpánský.

Zároveň musí nemocnice z vlastního rozpočtu  zaplatit modernizaci stravovacího provozu. Původně slíbené peníze od města totiž nedostane, a stejně tak musela sáhnout do vlastní kasy na odměny pro zdravotníky, kteří slouží na covid-oddělení. „Dostávají 150 procent výše mzdy,“ dodal šéf nemocnice.

### Letní kino promítá

Poslední etapa rekonstrukce letního kina se blíží ke konci, a tak už minulý pátek mohlo začít promítat, nově je kapacita stanovená na tisíc diváků. Nejméně tisícovku lidí právě chtějí také pořadatelé již pravidelného filmového víkendu ČSFD, který by se měl konat od 7. do 9. srpna. Definitivní rozhodnutí k jeho konání ale ještě nevydali.

Děti si mohou zábavu v posledních dnech, když zrovna neprší, užívat u Kauflandu, kde jsou pravidelně umístěné kolotoče mimo termín boskovické poutě. I ta se bude konat tradičně na parkovišti u restaurace Zlatá Růže. Radní už rozhodli, že se tam mohou kolotoče postavit a že trhy budou na Masarykově náměstí. Také fotbalisté už oznámili, že uspořádají tradiční pouťové zábavy ve sportovním areálu Červená zahrada. Maximální počet už je dost velký, aby se jim akce vyplatila. Se svými „čochy“ na výletišti počítají i dobrovolní hasiči Mazurie.

Pět set účastníků jako minimum označil také před časem spolek Unijazz, pořadatel festivalu Boskovice; podle současných pravidel je tento počet dvojnásobný a do termínu festivalu se může ještě dál navýšit. Konat by se však měl v komornější atmosféře na konci srpna, místo tradičního termínu na začátku července.

Stále na vážkách jsou pořadatelé Boskofestu, který se koná v zámecké zahradě na konci srpna. Na Facebooku zjišťují, zda lidé mají o akci zájem. Podobně stále vyčkávají i v Kunštátě s letošním Hrnčířským jarmarkem. Naopak Husí slavnosti už Boskovice pro letošní rok definitivně odpískaly.

Za omezených podmínek fungují i městské lázně pro 90 osob, koupaliště pak pro tisíc návštěvníků. Mimo provoz zůstávají některé druhy saun nebo chrliče vody.
