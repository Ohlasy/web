---
title: Zpravodajský přehled za prosinec
cover-photo: https://i.ohlasy.info/i/18680266.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

{% photo src="https://i.ohlasy.info/i/18680266.jpg" caption="Polévka pro bohaté i chudé" author="Vladimír Friš" /%}

Výtěžek z boskovických Polévek pro bohaté i chudé letos překonal [celkovou hranici 1 milionu korun](https://boskovice.cz/letosni-polevka-pro-chude-a-bohate-pokorila-hranici-milionu-korun/d-38165) za pětadvacet ročníků. Letos se vybralo 81 618 korun, což je rekordní suma.

Boskovické zastupitelstvo [schválilo rozpočet na rok 2020](https://ohlasy.info/clanky/2019/12/zastupitelstvo.html). Rozpočet je schodkový, ale schodek ve výši asi 33,5 milionu korun je krytý přebytkem hospodaření z minulých let.

Čestné občanství města Boskovice získali nově Hugo Mensdorff-Pouilly a dcera posledního boskovického rabína Eva Morris.

Zastupitelé [souhlasili s financováním nového systému centrálního zásobování teplem](https://ohlasy.info/clanky/2019/12/zastupitelstvo.html) (CZT) Boskovice střed. Konkrétně s úvěrem ve výši 25 milionů korun. Téměř 6 milionů korun získá město z dotací.

Poplatek za odpady se v Boskovicích nakonec zvedne o 140 korun ročně, tedy ze stávajících 550 korun na 690 korun.

Bylo otevřeno [nově zrekonstruované oddělení Centrální sterilizace](https://boskovice.cz/obnova-pristrojoveho-vybaveni-oddeleni-centralni-sterilizace/d-38038) boskovické nemocnice.

Nemocnice má k dispozici [investiční plán](https://ohlasy.info/clanky/2019/12/investice-nemocnice.html) oprav budovy a technického vybavení.

Dvořáčkův mlýn [získali do pronájmu skauti](https://ohlasy.info/clanky/2019/12/z-radnice-2.html).

Město představilo [plány v oblast zeleně a také plán zimní údržby](https://ohlasy.info/clanky/2019/12/z-radnice-2.html).

Městská rada odsouhlasila [zachování nadstandardu dopravní obslužnosti](https://ohlasy.info/clanky/2019/12/z-radnice.html) v systému IDS JMK pro město Boskovice v roce 2020. Jedná se o 16 párů spojů v pracovní dny a tři páry spojů v sobotu, v neděli a ve státem uznaných svátcích.

Od roku 2020 podražilo vstupné v lázních, v sauně, na ubytovně, na zimním stadionu a u ostatních prací městských Služeb. Zároveň podle starosty přibyly některé slevy, například pro studenty v kategorii 18–26 let.

Parkourové hřiště by mělo vzniknout ve dvorním traktu základní školy na náměstí 9. května.

Město uvažuje o [rozšíření Sportparku](https://ohlasy.info/clanky/2019/12/z-radnice.html). Jako vhodná lokalita se jeví les ve vlastnictví města západně od Arboreta Šmelcovna s nástupem do trailů nad Dvěma dvory.

[Zdraží celoroční rezidenční parkovací karty](https://ohlasy.info/clanky/2019/12/z-radnice.html). Cena na parkovištích, která jsou osazena parkovacími automaty, se podle starosty nezmění.