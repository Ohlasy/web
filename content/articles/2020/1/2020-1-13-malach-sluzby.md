---
title: Exmístostarosta Malach získal post ve Službách Boskovice
cover-photo: https://i.ohlasy.info/i/qrcente.jpg
perex: Bývalý boskovický místostarosta za ČSSD Petr Malach po menší pauze znovu pracuje pro město. V městské firmě Služby Boskovice zastává od začátku ledna pozici vedoucího sportovních zařízení.
author: Marek Osouch
category: zpravodajství
tags: politika
---

*Bývalý boskovický místostarosta za ČSSD Petr Malach po menší pauze znovu pracuje pro město. V městské firmě Služby Boskovice zastává od začátku ledna pozici vedoucího sportovních zařízení. Má na starosti správu zimního stadionu nebo veřejného osvětlení.*

{% photo src="https://i.ohlasy.info/i/qrcente.jpg" caption="Petr Malach" author="Tomáš Znamenáček" /%}

Petr Malach se po komunálních volbách v roce 2014 jako úplný nováček v zastupitelstvu vyšvihl rovnou na post místostarosty. Za tuto práci sice neměl plný plat, v té době byl ovšem zároveň také jedním z asistentů tehdejšího premiéra a svého stranického kolegy Bohuslava Sobotky. Hlavním zdrojem obživy tak pro něj v té době byla politika.

Po raketovém politickém vzestupu však následoval i rychlý pád. V březnu 2018 rezignoval Bohuslav Sobotka na mandát poslance a stáhl se z veřejného života, v podzimních komunálních volbách pak boskovická ČSSD utrpěla velkou porážku, ztratila polovinu mandátů a musela opustit i křesla na radnici. Petr Malach byl v tu chvíli bez práce.

Po odchodu z radnice [tvrdil](https://ohlasy.info/clanky/2018/10/rozhovor-malach.html), že si chce chvíli odpočinout a teprve uvidí, čemu se bude věnovat. Dnes s odstupem času však přiznal, že už v té době se zajímal o práci pro město. „Žádost o práci ve Službách Boskovice jsem měl podanou asi od třetího prosince 2018,“ řekl Malach.

Nečekal, že se přímo něco uvolní, už ze svého působení na radnici nicméně věděl, že bude v městské firmě vznikat nové středisko věnující se provozu kotelen a s tím i nový post vedoucího. Právě o něj měl zájem. „Nechceme nic podcenit, proto přichází tato organizační změna. Převzetí centrálního zásobování teplem není jednoduché a chceme mít do té doby vše vychytané,“ [informoval loni v listopadu](https://ohlasy.info/clanky/2019/11/prevzeti-czt.html) boskovický místostarosta Lukáš Holík (ANO), když radní schválili změnu organizační struktury městských Služeb a zřídili zmíněnou funkci.

Místo vedoucího kotelen ovšem exmístostarosta Malach nezískal. „Vedoucím se stane stávající vedoucí provozu sportovních zařízení L. Č.  Novým vedoucím provozu sportovních zařízení, který bude mít na starosti střediska zimní stadion, fotbalový areál, ubytovna SB, veřejné WC a veřejné osvětlení, bude od 1. 1. 2020 P. M.,“ stojí v zápisu z poslední rady loni v prosinci. Pod prvními iniciály se skrývá jméno Ladislava Čížka a pod druhými právě Petra Malacha.

Proč nakonec nezískal místo vedoucího kotelen Petr Malach, exmístostarosta vysvětluje tím, že neměl potřebné kvalifikace jako právě Ladislav Čížek. Ten už se dosud staral o část menších kotelen ve městě, které byly v režii Služeb. Bývalému místostarostovi tento přesun nevadil, když mu změnu oznámili. „Když mi to nabídli, tak jsem řekl, že jo,“ přiblížil.

Odmítá však, že by měl místo jako politickou trafiku, kvůli níž by teď byl více zavázaný koaličním stranám. Jako opoziční zastupitel je totiž zároveň i předsedou kontrolního výboru, který dohlíží na plnění úkolů radních i zastupitelů. Už na prosincovém jednání zastupitelů při projednávání bodů týkajících se Služeb Boskovice se však jeho blížící nástup do městské firmy projevil tím, že hlásil střet zájmů a nehlasoval.

### Překrývání politiky a pracovních vztahů není výjimečné

V podobné situaci, jako je dnes Petr Malach, byla v minulosti i bývalá lidovecká místostarostka a dnes zastupitelka Dagmar Hamalová. Jako někdejší ředitelka boskovického muzea, [které až do roku 2016 provozovalo město](https://ohlasy.info/clanky/2015/05/muzeum-na-kraj.html), byla zároveň i městskou radní. Vazby s vedením města nejsou přesunem muzea pod správu Jihomoravského kraje tak těsné jako v minulosti, nicméně nemůže se od spolupráce s radnicí zcela odříznout. Dagmar Hamalová se po konci ve funkci místostarostky do muzea vrátila jako zástupkyně současného šéfa Romana Malacha.

Naopak exstarostka Hana Nedomová (ČSSD), která je také nadále boskovickou zastupitelkou, odešla pracovat mimo Boskovice na živnostenský úřad do Blanska.

V blízkém vztahu k boskovické radnici se drží i dřívější představitelé vedení města. Exmístostarostka a současná senátorka Jaromíra Vítková (KDU-ČSL) je také stále boskovickou zastupitelkou a o řadě věcí jedná se současným vedením, případně na pietních akcích se staví po bok čelních představitelů města, ačkoliv lidovci nejsou v Boskovicích členy koalice.

Stejně tak místostarosta Boskovic v letech 2010 až 2014 Dominik Božek (TOP 09), který má dnes pozici nejen zastupitele, ale i radního, je díky své firmě MP Holding v úzkém obchodním vztahu s městem. Jeho firma totiž obhospodařuje městské lesy. Na jednání zastupitelů či radních proto často hlásí střet zájmů.

Některé veřejné zakázky pomáhá městu pro změnu připravovat firma exmístostarosty za ČSSD v letech 2006 až 2007 Martina Budiše. Před časem nicméně [Ohlasy zjistily](https://ohlasy.info/clanky/2019/06/cpv-dotace.html), že právě jeho firma připravovala také zakázky na přístavbu mateřské školy či Centrum polytechnické výchovy, tedy dvě zakázky, které jsou kvůli chybám ve výběrovém řízení krácené ve schválených dotacích. Obě zakázky získala i stejná stavební firma.

A blízko politiky se stále drží i boskovický starosta za ODS v letech 2002 až 2006 František Sivera. V roce 2013 skončil jako poslanec, o rok později se pokoušel vrátit do křesla boskovického starosty, jenže se nedostal ani do zastupitelstva. V roce 2017 se však stal jedním ze sedmi vrcholných členů nově zřízeného [Úřadu pro dohled nad hospodařením politických stran a hnutí](https://www.udhpsh.cz/o-nas).
