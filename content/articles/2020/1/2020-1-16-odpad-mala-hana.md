---
title: Od Suezu prchají ke konkurenci. Spolek obcí sváží odpad už v 50 obcích
cover-photo: https://i.ohlasy.info/i/vd8vunj.jpg
perex: Nová odpadová firma Technické služby Malá Haná založená spolkem obcí se za rok rozrostla na dvojnásobek a dál se rozšiřuje.
author: Marek Osouch
category: zpravodajství
tags: odpady
---

*Nová odpadová firma Technické služby Malá Haná založená spolkem obcí se za rok rozrostla na dvojnásobek a dál se rozšiřuje. Mimo jiné nabízí svoz tříděného odpadu přímo od jednotlivých domů, který si obce nemohou vynachválit – směsný odpad totiž tímto krokem poklesl na polovinu.*

{% photo src="https://i.ohlasy.info/i/vd8vunj.jpg" caption="Svozové auto Technických služeb Malá Haná" author="Olga Dočkalová" /%}

Technické služby Malá Haná mají za sebou první rok provozu, během kterého zaznamenaly raketový rozvoj. Zatímco na začátku bylo ve spolku zhruba dvacet obcí, dnes jich je takřka padesát a sváží odpad pro 35 tisíc obyvatel, zejména v malých obcích.

V necelé dvacítce obcí funguje od července takzvaný systém door-to-door, tedy svoz tříděného odpadu přímo od jednotlivých domů. Každá domácnost má tak kromě popelnice na směsný odpad také nádobu na papír, plast, případně bioodpad. Takto plošné zavedení a postupné rozšiřování si pochvaluje sudická starostka a jednatelka zmíněné firmy Olga Dočkalová.

„Systém zafungoval hned v prvním měsíci. Směsný odpad šel na polovinu, plasty stouply dvakrát až třikrát, papír u některých obcí až čtyřikrát a bio vystřelilo několikanásobně, zvláště v obcích, kde bylo jen pár kontejnerů na sběrných hnízdech. Občané si systém velmi rychle osvojili a některé rodiny vyžadují třeba ještě jednu žlutou nádobu na plasty, protože plastů mají moc a nestačí jim na měsíc, i když poctivě sešlapávají,“ přiblížila sudická starostka, se kterou už Ohlasy o svozu odpadu [podrobněji mluvily](https://ohlasy.info/clanky/2019/04/rozhovor-dockalova.html) v dubnu loňského roku.

Nemá ani negativní reakce občanů, i když je pro ně nový systém náročnější, protože musí hlídat, kdy se jaký odpad sváží. „K tomu dostali lidé kalendáříky A5 s barevným vyznačením svozů,“ vysvětlila šéfka firmy s tím, že jí lidé sami říkají, jak jsou překvapeni, že do směsného komunálního odpadu jim toho už moc nezbývá.
Letos se do systému svozu tříděného odpadu od domu přidaly další obce. Loni ještě nemohly, protože jim běžela do konce roku výpovědní lhůta u nadnárodní firmy Suez. Právě nespokojenost starostů s touto společností byla podle Olgy Dočkalové před dvěma lety impulzem k tomu, že se rozhodli řešit svoz odpadu vlastními prostředky. 

S letošním rokem se Technické služby Malá Haná výrazně rozrostly, zejména kvůli změně v Letovicích. Tamní městem zřizované technické služby (TS) totiž přestaly se svozem odpadu a jak Letovice, tak i další obce kolem Křetínky, kde letovická společnost vyvážela popelnice, se přidaly právě k Malé Hané.

„Obce, které obsluhovaly TS Letovice, tak přešly postupně k nám, i když jim nabízel své služby dopisem přímo Suez. Objednáváme další nové svozové auto a dvě budeme mít pronajaté od TS Letovice, respektive města Letovice,“ popsala situaci v říjnu redakci Ohlasů Olga Dočkalová. Členem spolku se nakonec nestala obec Kněževes, kde Letovice svážely, ale i tak tam popeláři z Malé Hané jezdí a vyváží tříděný odpad. Směsný si řeší obec sama. Zbraslavec, kde letovické Služby také operovaly, naopak vyslyšel nabídku Suezu.

### Stop stav rozšiřování

Přidávají se ale nově i další obce, které se rozkmotřily se Suezem. Je to případ Štěchova u Lysic. „Paní starostka měla problémy se svozy u Suezu, a tak nás uprosila, zda bychom je nepřibrali ještě do našich svozů,“ řekla Dočkalová s tím, že se stane členem spolku během letošního roku.

Podle místní starostky Věry Knotkové v obci stále sváží Suez, nicméně co nejdříve se chtějí vyvázat z jeho područí. Čekají jen na uplynutí výpovědní lhůty. „Volní budeme od roku 2021,“ řekla starostka. Důvodem k výpovědi byly opakované problémy se svozem popeláři Suezu. „Loňský leden byl naprostá katastrofa, nebyli nám schopni vyvézt odpad v termínech, pak bylo náhradní datum a zase se nic nestalo. Vysvětlovali to problémy s technikou, ale když se to opakovalo podruhé, potřetí, tak při velikosti takové firmy bych čekala jinou spolupráci, tedy že dokážou výpadek jednoho vozidla zajistit jiným z jiného provozu. I jindy v průběhu roku měli dojet a nepřijeli,“ vylíčila starostka, jejíž obec se za vzniklé komplikace nedomohla ani žádné finanční kompenzace. „Zkoušela jsem to,“ doplnila s tím, že za úspěchem Technických služeb Malé Hané podle ní stojí neschopnost a přešlapy Suezu.

Pohár trpělivosti přetekl nejspíš i starostovi Újezdu u Boskovic Miroslavu Odehnalovi. [Loni pro Ohlasy sdělil](https://ohlasy.info/clanky/2019/05/svoz-odpadu.html), že se mu nelíbí, že Suez neváží odpad, který v obci naloží do kukavozů: „Říkají, že to odhadují výpočty, ale my chceme vážit. Jestliže nezačnou, půjdeme od nich pryč.“ Podle množství odpadu firma účtuje obci své náklady, a proto přinejmenším Újezd na vážení tlačil.

Újezd se tak stal 49. členem spolku. „Chtěli být ‚naši‘, ale ještě tam nesvážíme, protože mají dlouhou výpovědní lhůtu,“ doplnila šéfka Technických služeb Malá Haná. I v současnosti s odstupem času Miroslav Odehnal zopakoval, že Suez stále odpad neváží a dále hovoří o tom, že měla společnost v regionu doposud monopolní postavení. „Oni jen pošlou dodatek smlouvy o navýšení cen a my jsme jen postaveni před hotovou věc,“ prohlásil.

Zatím ale není jasné, zda Malá Haná začne na Újezdu skutečně svážet a kdy. Obyvatelé Újezdu mají rok a půl času si vše rozmyslet, do pololetí roku 2021 musí dát výpověď, aby byli od roku 2022 volní, dřív jim to ani smlouva neumožňuje. „Nikdo nedokáže předpovědět, co bude za dva roky. Může přijít progrese a Suez začne zkvalitňovat služby, uvidíme,“ dodal. Vstup do spolku tak vnímá jako možnou variantu, jak odpad v budoucnu řešit.

Další rozšiřování v tuto chvíli spolek Technických služeb Malé Hané neplánuje, i když možná ještě během roku přiberou pár obcí, aby vytížili i páté svozové auto. Přijímání dalších je pak podle jednatelky Dočkalové už na diskuzi se všemi starosty členských obcí. Nechtějí růst donekonečna, i proto si Újezd členstvím pojistil tuto alternativu.

Po prvním roce firma skončí pravděpodobně ve ztrátě, s čímž však podle šéfky služeb počítali. I kvůli prvotním investicím a ne zcela vytížené kapacitě od počátku kvůli tomu, že některé obce musely čekat na uplynutí výpovědní lhůty u Suezu. „Pokud budeme první rok ve ztrátě do jednoho milionu korun, tak jsme dobří. Rok 2020 jsme v plánovaném rozpočtu při plné kapacitě a svozu 50 obcí již v kladných číslech i s nákupem dalšího svozového auta,“ dodala Olga Dočkalová.

### Změny v Boskovicích se dotknou každého

Boskovice u Suezu nadále zůstávají, přestože také chystají velké novinky v odpadovém hospodářství. Letos na jaře chtějí zavést [motivační a evidenční systém odpadového hospodářství](https://ohlasy.info/clanky/2019/09/levnejsi-odpad.html), díky němuž budou moci domácnosti získat slevu z poplatku za odpad. Ten se pro letošní rok zvedl z 550 na 690 korun na osobu a rok.

Na provoz systému si město najalo externí firmu a částečně se do něj budou muset zapojit úplně všichni. Jak stojí v nové vyhlášce schválené v prosinci minulého roku, domácnosti budou mít svůj odpadový účet a na své popelnice budou muset nalepit speciální čárové či QR kódy od města. „Evidence popelnic na komunální odpad je nutná z důvodu sledování celkového množství odpadu v našem městě,“ vysvětlil boskovický místostarosta Lukáš Holík (ANO). Kdo si na popelnici nenalepí kód, tomu ji nevyvezou.

„Úvodní balíček informací s kódy i přihlašovacími údaji plánuje radnice během března zaslat všem občanům přímo na jejich adresu,“ řekl místostarosta. Právě ve svém účtu vyplní každá domácnost odpadový dotazník. „Ti, kteří nemají přístup k internetu, mohou využít přístup na internet v knihovně nebo osobně zajít na úřad za pověřenou osobou, která s nimi vše projde. Je to jednorázová záležitost, k dalšímu zapojení do systému není internet vůbec potřeba,“ prohlásil Lukáš Holík.

Kdo se rozhodne do systému zapojit a získat slevu na poplatku, bude pak od města dostávat pytle a další kódy, které bude lepit na pytle určené na tříděný plast a papír. Případně později získá i speciální nádoby na tříděný odpad, pokud o ně projevil zájem v dotazníku zaslaném městem. Město ale musí uspět s dotací, v čemž si však místostarosta věří. Boskovice se totiž připojily do skupiny měst, které podávají žádost společně a tím podle Lukáše Holíka zvyšují šanci na získání peněz. „Žádost na dotaci se aktuálně připravuje. Radě města bude předložena 21. ledna. Pokud bude schválena, tak do 3. února bude podána. Výsledek pak lze očekávat do pěti měsíců od podání, dodávku nádob zhruba za rok,“ přiblížil.

Místostarosta Holík je přesvědčený, že v motivačním systému může být sleva nakonec taková, že se výsledná platba sníží i pod 550 korun, tedy částku, kterou lidé za odpad doposud platili. Slevu z poplatku navíc získají všichni členové zapojené domácnosti. Čtyřčlenná rodina tak může za rok ušetřit například i 600 korun za rok.
