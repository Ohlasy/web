---
title: Most na Dukelské je ve špatném stavu, nosnost se sníží na třetinu
cover-photo: https://i.ohlasy.info/i/mm4qndv.jpg
perex: Odborníci zjistili, že most na Dukelské ulici na hlavním tahu přes Boskovice ve směru na Prostějov je v horším stavu, než si dosud silničáři mysleli.
author: Marek Osouch
category: zpravodajství
tags: doprava
---

*Odborníci zjistili, že most na Dukelské ulici na hlavním tahu přes Boskovice ve směru na Prostějov je v horším stavu, než si dosud silničáři mysleli. Současné cedule s nápisem o průjezdu aut do 18 tun vymění za nové povolující vjezd pouze vozidlům o mnoho lehčím.* 

{% photo src="https://i.ohlasy.info/i/mm4qndv.jpg" author="Tomáš Trumpeš" /%}

Je to teprve dva roky, co byla Dukelská od začátku března až do podzimu uzavřená [kvůli rozsáhlé rekonstrukci](https://ohlasy.info/clanky/2018/02/dukelska-objizdka.html). Ulicí mohly projet jen autobusy a [někteří místní](https://ohlasy.info/clanky/2018/02/dukelska-informace.html), kteří měli nárok na výjimku.

Teď po relativně krátkém čase vyšlo najevo, že most postavený v roce 1932, který se před dvěma lety neopravoval, je ve špatném stavu a je nutné snížit jeho nosnost téměř na třetinu. „Sám jsem z výsledku prohlídky překvapený, netuším, jak se mohl tak zhoršit,“ uvedl Zdeněk Hradecký z krajské Správy a údržby silnic.

Místo stávajících 18 tun, jak značí cedule, budou smět na most vjet kamiony vážící maximálně 6,8 tuny. V případě soupravy jde o snížení z 28 na 18 tun, jak značí dodatková tabulka. Omezení může komplikovat situaci těžkotonážní dopravě jako při nedávné uzavírce, a to třeba i pro boskovické podniky. Zatím není jasné, kdy přesně se nové omezující značky objeví, ale nejspíš brzy, změna už se vyřizuje.

Už před dvěma lety se v souvislosti s velkou rekonstrukcí a uzavírkou ozývaly připomínky, proč se most také neopraví. I kvůli dlouhým objížďkám, které měřily čtyřiadvacet a třicet kilometrů. „Také jsem se na to ptal, ale už si přesně nepamatuji, co mi odpověděli. Buď že nejsou peníze, nebo že most ještě vydrží,“ vzpomíná současný místostarosta Lukáš Holík (ANO), který má dnes na starost dopravu.

Tehdejší vedení města, ve kterém Lukáš Holík nebyl, se odvolávalo na Jihomoravský kraj jakožto vlastníka mostu i silnice, jejíž opravu hejtmanství platilo. A krajští silničáři si i dnes, kdy musí radikálně snížit nosnost, stojí za svým tehdejším rozhodnutím. „Oprava silnice a eventuální oprava či rekonstrukce mostu jsou dvě samostatné, spolu nesouvisející akce,“ prohlásil šéf Správy a údržby silnic Zdeněk Komůrka. Kontrola mostu přitom proběhla už loni v květnu, tedy zhruba půl roku od ukončení oprav Dukelské.

Přestože most zůstal i po výrazném snížení nosnosti ve stejné kvalitativní kategorii jako dříve, výsledky kontroly se silničáři intenzivně zabývají. „Řekli nám, ať urychleně uděláme diagnostiku celého mostu, tu jsem proto už zadal,“ nastínil Zdeněk Hradecký. Pak budou mít silničáři detailní data o jeho stavu a následně rozhodnou, jakou formou budou dál postupovat, zda ho bude možné opravit, nebo se bude muset kompletně zbourat a postavit nový. „Předpokládám, že tak do července srpna by měl být znám výsledek,“ míní Hradecký.

Oprava či stavba nového mostu je nutná, na druhou stranu však vzdálená. Neexistuje totiž žádná projektová dokumentace, když se stále neví, zda se půjde cestou demolice, nebo rekonstrukce. „V této chvíli není žádné stavební řešení na programu dne, bude se teprve projekčně připravovat; kdy dojde k realizaci není nyní vůbec jasné,“ dodal šéf krajských silničářů Komůrka.

Lukáš Holík i jeho předchůdkyně Dagmar Hamalová (KDU-ČSL) však s termíny operují. Bývalá místostarostka v [rozhovoru pro Ohlasy](https://ohlasy.info/clanky/2018/05/rozhovor-hamalova.html) v květnu 2018 hovořila o opravě v horizontu pěti let, podobná data z tehdejší doby má i Lukáš Holík. „Bylo mi řečeno, že v roce 2022 nebo 2023,“ sdělil.

O současné situaci, tedy že na most na Dukelské nebudou smět těžké kamiony, však místostarosta ví jen neoficiálně. Celkově si stěžuje na špatnou komunikaci s krajskými silničáři. „V minulém roce jsme se domluvili, že se opraví část vpustí u železničního přejezdu na ulici Otakara Kubína. Řekli nám, že to spraví hned na začátku roku, ale zatím se nic neudělalo. V únoru mám domluvenou schůzku s krajským náměstkem, i kvůli tomuto, že jsme se na něčem domluvili a nikam se to neposunulo,“ dodal Lukáš Holík. Řešit chce i zmiňovaný most, opravy na Lidické nebo v Podhradí.
