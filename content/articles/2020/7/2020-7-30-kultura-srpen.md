---
title: Kulturní výběr na srpen
cover-photo: https://i.ohlasy.info/i/fbf1f2c2.jpg
perex: Dva festivaly, křest nového alba, DJs, letní projekce a několik samostatných koncertů, je toho zase spousta. Letní kulturní sezona v Boskovicích pokračuje a je to jízda i přes omezení, která byla a pravděpodobně zase budou.
author: David Liber
category: zpravodajství
tags: kultura
---

*Dva festivaly, křest nového alba, DJs, letní projekce a několik samostatných koncertů, je toho zase spousta. Letní kulturní sezona v Boskovicích pokračuje a je to jízda i přes omezení, která byla a pravděpodobně zase budou. Všechna čest organizátorům, kteří se nebojí a kulturu i přesto dělají. Jenže všechno zlé pro něco dobré a tady to platí taky. Dle mého pohledu dostal větší pozornost po dlouhé době domácí Festiválek bez bojů a válek a spousta menších jednotlivých akcí, které by kdekdo nechal bez povšimnutí. Lidi, choďte na kulturu, protože to je ten nejlepší způsob, jak můžete tento už tak podhodnocený sektor podpořit.*

{% photo src="https://i.ohlasy.info/i/fbf1f2c2.jpg" caption="Festiválek bez bojů a válek" author="Tomáš Trumpeš" /%}

### Alen: Křest alba

*Prostor, 1. srpna, 19.30*

Pravidelní čtenáři Ohlasů o Alen a jejím křtu alba *Až se řeky vylijí z břehů* v boskovickém Prostoru už jistě vědí, protože před pár dny vyšel o křtu a tomto albu [s Alen rozhovor](https://ohlasy.info/clanky/2020/07/rozhovor-alen.html). Pro ty, kterým rozhovor unikl a nebo jste ještě tuto hudbu neslyšeli, Alen dělá alternativní folkovou world music založenou hlavně na textech, které jsou zvláštním způsobem silné, zajímavé, atmosférické a do kterých se prostě chcete ponořit. Do těchto textů, pro mě až básnického rozměru, hraje poměrně minimalistický hudební doprovod – hlavně tedy piano. Nicméně nebudu tady hudbu Alen hodnotit, doporučuji si přečíst [recenzi od Honzy Hocka v Jazzportu](https://jazzport.cz/2020/07/21/alen-a-jeji-pisne-vylite-z-brehu/?fbclid=IwAR2to6pZW-Vsb_-kESQuUe9omw6_l37Bg20yv7GNt9VCjoHS8buuC58EiEU) nebo dojít na křest do Prostoru, kde mimo jiné vystoupí i Martin Kyšperský a Aleš Pilgr z kapely Květy nebo Dalibor Neuwirt.

### Promenádní koncert: Trní a Ňufáci

*Zámecký skleník, 2. srpna, 15.00*

Stálice boskovické folkové scény a skvělá folková kapela Trní vystoupí na dalším z řady promenádních koncertů, které probíhají tradičně před skleníkem. Jako další zahraje kapela Ňufáci poskládaná z velice šikovných mladých muzikantů, kteří fungují právě pod vedením Pavla Těžkého, kapelníka skupiny Trní. Takže již tradiční hudební cyklus s tradiční boskovickou kapelou a mladou krví k tomu. Prostě boskovická klasika, která nemůže nikomu ujít.

### Kouř

*Letní kino, 5. srpna, 21.00*

Již klasický snímek Tomáše Vorla je zpět v kinech a ještě k tomu restaurovaný. Takže můžeme s chutí navázat na tradici kultovních snímků v letním kině a po výborných Samotářích zhlédnout i výborný Kouř, který definoval generaci nastupujících filmařů na začátku devadesátých let.

### Raveyard Festival

*Prostor, 8. srpna, 16.00*

Mindicted crew má u nás v Boskovicích již pevnou tradici a základnu fanoušků, a tak není divu, že přichází s nultým ročníkem festivalu Raveyard. Jde o přehlídku místních i přespolních DJs, hlavně tedy vystoupí členové Mindicted, ale také další zajímaví lidé z těchto hudebních kruhů. Hlavním bodem programu budou Mutanti hledaj východisko, kteří jsou i mně jako člověku, který rapovou hudbu neslyšel ani z okna jedoucího vlaku, dobře známí. Prostě velkolepá párty plná dobré hudby různých žánrů, doprovodného programu a také skvělého občerstvení na panským dvoře. 

### Koncety s hvězdičkou: Korjen 

*Synagoga, 14. srpna, 19.00*

Kapela Korjen je skutečně inspirující formace, která vás může zaujmout svou myšlenkou, formou nebo tím, kým je tvořena. Tři zpěvačky, každá z jiné země, tvoří jádro kapely. Každá si bere to nejlepší z hudby své domoviny a vytváří se tak skutečně originální experiment, který trvá už bezmála deset let. Inspirace arménsko slovensko bulharsko ukrajinským folklorem, která vychází z národnosti zpěvaček, je skutečně silná. Zpěvačky doprovází trojice zkušených muzikantů, například Jan Šikl, který působil v orchestru BERG. Jsem rád, že takové věci jsou i u nás a že je právě muzeum dělá.

### Festiválek bez bojů a válek

*Šapitó v panském dvoře, 15. srpna, 16.30*

Letos je Festiválek, jako mnoho dalších kulturních akcí, specifický. Ovšem tentokrát v tom dobrém slova smyslu, protože na letošním Festiválku vystoupí výběr toho nejlepšího z uplynulých ročníků. Například skvělí Čankišou, které není třeba představovat a kteří se do Boskovic vrací již poněkolikáté, výborná maďarská etno kapela Bohemian Betyars a pro mě velice příjemné překvapení v podobě funky formace Fredy a Krasty, které jste mohli slyšet například v ostravském serialu sKORO NA mizině. Program doplní již tradičně herecký improvizační zápas v podání Lísek a Valounů, nebo přehlídka místních DJs na závěr večera. Můžeme se tedy těšit na takový výběr highlightů a zároveň si zažít intenzivní předehru před festivalem pro židovskou čtvrť, který letos probíhá netradičně až po Festiválku. Mnoho věcí se mění, ale Festiválek zůstává. Už jen stačí postavit šapitó a potkat se v objetí Panského dvora, kde Festiválek nově již druhým rokem probíhá.

### Tamara & Playtime

*Prostor, 23. srpna, 20.00*

Synťáky, rozvrkočené kytary a typicky rovné bicí – to je kapela Tamara, ktera zrovna jede turné a zastaví se i v Prostoru. Slovo originální tady získává úplně nový rozměr, protože tahle kapela má opravdu specifický feeling, na který jen tak nezapomenete. Po koncertu proběhne letní projekce filmu Playtime od Jacquese Tatiho, který předznamenal filmový technický vývoj na hodně let dopředu. Film se skládá z mnoha vtipných gegů, a tak je to ideální snímek na letní večer k vínu nebo pivu po koncertě. 

### Festival Boskovice – letos trochu jinak

*28.–30. srpna*

Psát zvací článek o festivalu Boskovice je trochu problém, protože je tak veliký, vystupuje na něm řada skvělých kapel a divadel a probíhá několik výstav, filmových projekcí a přednášek – a to i přesto, že je letos kvůli okolnostem trochu osekaný. Každopádně až na velkou scénu v letním kině zůstává vše víceméně při starém. Jazzová scéna bude, Uni scéna v panském dvoře taky a palouk před hradem taky samozřejmě nemůže chybět. Doporučuji [nahlédnout do programu](http://www.boskovice-festival.cz/cs/ucinkujici) a vybrat si z něj to své – a nebo se prostě jenom nechat unášet proudem festivalových divadel, filmů a koncertů ve víru boskovické festivalové atmosféry. Festival Boskovice nakonec bude a místo toho, aby nám prázdniny otevíral, nám je uzavře.
