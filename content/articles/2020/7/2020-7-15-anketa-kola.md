---
title: "Anketa: Jak se jezdí po Boskovicích na kole?"
cover-photo: https://i.ohlasy.info/i/59c287ca.jpg
author: Tomáš Trumpeš
category: ankety
tags: doprava
---

*Jak se vám jezdí po Boskovicích na kole? Jak je město k cyklistům vstřícné a co by zasloužilo zlepšit?*

{% photo src="https://i.ohlasy.info/i/59c287ca.jpg" author="Tomáš Trumpeš" %}

---

<img class="profile-picture" src="https://i.ohlasy.info/i/a872aa14.png" alt="">

**Adam Kožoušek**

Blbě, protože je to do kopce 😊 Kopec zde ale bohužel není zásadní problém. Na kole jezdím po městech v Česku i v zahraničí řadu let a neustále a musím říct, že z hlediska cyklodopravy jsme rozvojovou zemí. Například v Brně otřesná situace stále pokračuje, jinde se daří o věci alespoň diskutovat nebo podmínky postupně zlepšovat. Naopak jako vzor cyklomobility bych uvedl Lublaň, hospodářsky a kulturně nám nejbližší příklad.

Boskovice, i přes náročnější terénní konfiguraci, mají v cyklodopravě obrovský potenciál. Bohužel to zde moc nešlape. Jako hlavní problém vidím nevypořádání se s tradičním odkazem minulých let, tedy absolutní urbanistickou ignorací cyklistů. Téma zvedla před volbami strana Pirátů, k mému zklamání jsem ale zatím o tématu víc neslyšel a konkrétní náměty a kroky nezaznamenal. Diskuze navíc pořádně nezačla ani přes několikaletý úvazek městského architekta, který možná cyklistice moc nefandí.

Ve městě (poplatně českým standardům) absolutně chybí infrastruktura, tedy cyklostezky, pruhy pro cyklisty, obousměrný provoz v jednosměrkách, parkovací místa pro jízdní kola, atd. Cyklostezky ale chybí i v extravilánu. Velký úspěch, i přes nevydařené esovité křižování polních cest, je napojení Mladkova, šlendrián je zde pak absence pokračování do Skalice nad Svitavou (vlakové nádraží) a do Svitávky (napojení na cyklostezky podél Svitavy).

Boskovice obrovským tempem rostou, staví se nové obytné komplexy mimo dochozí vzdálenosti, nákupní centra jsou situovaná na okraji města, automobilová doprava přestupuje kapacity. Podpora cyklodopravy je jedním z několika opatření, jak čelit dopravnímu kolapsu, a my teď máme možnost ty podmínky upravovat. V rámci nové výstavby a oprav stávajících komunikací zakomponovat cyklopruhy, konečně vyprojektovat cyklostezky. Boskovice budou mít výhledově nový uzel veřejné dopravy, součástí může být parkovací kapacita pro jízdní kola, atd. Elektrokol se letos v Boskovicích prodává málem víc, než těch klasických, kopec tedy už není žádný problém.

Technologie i doba tedy hraje cyklistům do karet, trumfy ale drží komunální politikové, což ve mně vyvolává skepsi. Nebo vlastně ne, já věřím, že se ta situace zreguluje postupně sama i přes impotenci úřadu. Lidi prostě nebudou bavit čím dál větší zácpy a budou postupně zjišťovat, že na kole je to rychlejší, levnější a hlavně daleko větší zážitek, ať už po chodníku, nebo proti jednosměrce.

---

<img class="profile-picture" src="https://i.ohlasy.info/i/e0180101.jpg" alt="">

**Viktorie Odehnalová**

V Boskovicích nebydlím, pocházím ze Skalice a teď žiji v Brně. Do Boskovic však minimálně jednou za týden zavítám, a přes léto a občas i v zimě jezdím právě nejčastěji na kole. Ve špičce se však jízdě na kole snažím vyhnout, necítím se pak na silnici bezpečně. Dříve jsem dojížděla ze Skalice do Boskovic víceméně denně. Bez cyklostezky Mladkov–Boskovice si to tedy už neumím představit. Od nemocnice do Skalice na nádraží jsem tam třeba i za 8 minut. Jediné, co mě mrzí, že cyklostezka u Kauflandu končí a nejde díky ní projet minimálně do centra města, například jako ve mnoha rakouských nebo polských městech. Dokonce ani nevím o žádné cyklostezce, která by případně cyklisty přes město převedla. I přes absenci cyklopruhů ve městě se mi jezdí po Boskovicích mnohem lépe než v Brně, kde pár cyklopruhů najdeme. Je to samozřejmě díky mnohem menšímu provozu. Kopcovité město neberu jako překážku, ale chápu, že to pro mnoho občanů může být na obtíž. Nevnímám to však jako důvod, proč by se město nemělo o cyklodopravu zajímat, ba naopak by ji mělo podpořit dvakrát víc. A třeba tenhle problém za chvíli pokryjí elektrokola. Jako takovou „stopku“ mám v Boskovicích samozřejmě křižovatku u Slavie, v budoucnu bych na tomhle místě uvítala tzv. [V19](https://cs.wikipedia.org/wiki/Předsunutá_stopčára) (prostor pro cyklisty, který umožňuje předřazení se před ostatní vozidla). Většinou totiž u křižovatky z kola sesednu a přejdu přes přechod raději pěšky. Chápu, že někdo může namítnout, že na tomhle místě je prostoru i tak málo, ale 3 řidiči na kole zaberou přece jen méně místa než 3 řidiči v autě.

Nevnímám, že by město mělo cyklodopravu jako prioritu, proto bychom se na [cyklojízdě](https://www.facebook.com/events/217008109428378/) chtěli mezi cyklisty motivovat navzájem a spolu zkusili překonat nejen kopce!

---

<img class="profile-picture" src="https://i.ohlasy.info/i/8de7d19f.jpg" alt="">

**Kamila Hrnčířová**

Jsem typ cyklisty, který kolo využívá především k rychlejší dopravě po městě. Na kole jezdím po Boskovicích sem a tam několikrát denně. To, jak se mi v Boskovicích jezdí, se samozřejmě odvíjí od dopravního provozu. Vnímám obrovský rozdíl mezi jízdou na kole o víkendu či během klidného podvečera, který je v podstatě bezproblémový, a mezi jízdou v pracovním dni ve špičce. V nejexponovanějších časech velkého provozu se na kole v Boskovicích rozhodně necítím bezpečně. Řeším to tak, že si vybírám klidné ulice a těm rušným se vyhýbám. Řekla bych, že mám po Boskovicích vytvořené vlastní „cyklotrasy“ tak, abych se co nejméně ocitala sevřená mezi jedoucími auty a auty stojícími u krajnice, abych se nedostávala do situací v nepřehledných křižovatkách. Mohla bych říct, že s jízdou v Boskovicích díky svým „cestičkám“ v podstatě nemám problém, ale mám. Vyhýbat se nepříjemnému provozu svým vlastním způsobem mi umožňuje to, že město znám dobře, a taky to, že jsem do určité míry dost „oprsklá“ vůči chodcům. Pro vlastní bezpečný pocit neváhám projíždět na kole v pěších zónách (například na chodníku od Citroënu směrem na ulici 17. listopadu nebo v ulici Úzká). Neznamená to ale, že ohrožuji chodce. Vždy dbám na bezpečnou rychlost, chodcům se uctivě vyhýbám a snažím se o sobě dávat vědět, když je míjím, dokonce se během jízdy v rychlosti omlouvám a děkuji. Je to bizarní a nepříjemné pro mne i pro chodce. Do takových situací nás všechny dostávám proto, že v některých chvílích mi chybí v Boskovicích prostor pro bezpečnou a příjemnou jízdu na kole. Uvítala bych, kdyby například na ulicích Hybešova a Sokolská nestála auta u krajnic a na širokou silnici, která tam přece je, by se vlezly dva pruhy pro auta i krajní pruhy pro cyklisty. Cyklistům, kteří přes Boskovice projíždějí, by jízdu usnadnila cyklostezka vedoucí skrze město z jednoho konce na druhý. Začátek a konec taková cyklostezka v Boskovicích už má – cyklostezka z Mladkova končí u Kauflandu a pak se najednou vynoří za městem u Šmelcovny asi na 200 metrů – ale její tělo vedoucí srdcem města chybí.
