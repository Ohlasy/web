---
title: Kulturní výběr na červenec
cover-photo: https://i.ohlasy.info/i/1fa63e71.jpg
perex: Tradiční červencový festival byl odložen na srpen, ale přesto jsou Boskovice kulturně činné a náš kulturní výběr je tak i tentokrát plný zajímavých koncertů, divadel, filmů a výstav.
author: David Liber
category: zpravodajství
tags: kultura
---

*Touto dobou jsou Boskovice normálně plné kulturního očekávání, protože začíná festival pro židovskou čtvrť. Z celé republiky se sjíždí vyznavači všemožných kulturních směrů, aby zažili boskovickou atmosféru a poslechli si to nejlepší, co festival v Boskovicích nabízí. Jenomže nová doba přináší nové situace a festival byl, jako mnoho dalších, odložen. Některé festivaly, například KVIFF, nám situace okolo covidu paradoxně donesla až pod nos, a některé nám odložila nebo bohužel pro tento rok úplně zrušila. O to více mě potěšilo, jak jsou Boskovice i přes to všechno kulturně činné. Kulturní výběr je tak i tentokrát plný zajímavých koncertů, divadel, filmů a výstav.*

{% photo src="https://i.ohlasy.info/i/1fa63e71.jpg" caption="Na obnovenou premiéru po 20 letech se chystají Samotáři, jeden z kultovních snímků přelomu tisíciletí" /%}

### Tady Vary

*Kino Boskovice, 3–11. července*

Nevím, jestli je to, že se filmový festival z Karlových Varů letos přesunul na jednotlivá kina, trošku škoda, nebo je to snad ještě lepší, než kdyby probíhal tradičně jako každý rok, ale je to tak. Letos nemůžeme na filmy do Varů, ale můžeme na ty samé tituly do Boskovic – a že jich je velká halda. Každý den s výjimkou zahajovacího a ukončovacího proběhnou dvě projekce, tedy celkem 16 titulů. Letos se prostě nemusíme prodírat v horkách karlovarskými ulicemi a i když je mi to trochu líto, tak z akce Tady Vary mám velkou radost.

### Agnieszka Traczewszka, Bracha (Požehnání)

*Synagoga, 3. července 17.00, potrvá do konce října*

Agnieszka Traczewska (1969), fotografka, filmařka, filmová producentka a nezávislá autorka z Polska, která se ve své práci zabývá důležitými okamžiky polských a středoevropských dějin, do boskovické synagogy přináší výstavu asi čtyřiceti fotografií. Témata, kterým se věnuje, jsou zejména návraty ortodoxních židů na místa, kde původně židovské komunity žily.

### Výstava karikatur

*Židovský obecní dům, 3. července v 17.00, potrvá do konce srpna*

Karikatura 1936–1945 jako nástroj manipulace a změny veřejného mínění. Tak zní název další z výstav připravovaných pro festival Boskovice. Jedná se o sérii karikatur, které odráží dobovou mentalitu a názory a ukazují rostoucí antisemitismus v Československu v letech 1936–1945, a také protinacistické kresby a jejich radikální vymizení nebo poválečné protiněmecké vtipy.

### BOX & Craggy Collyde: rock’n’roll na Turbíně

*Turbína, 3. července, 22.00*

Další tvrdý nový autentický rock’n’roll na Turbíně a s ním i další party v notoricky známém klubu. Tentokrát s českou kapelou BOX a slovensko-britským duem Craggy Collyde. To je složeno z britského rock’n’rollového zpěváka Craggyho, který se náhodně na koncertě v Brně seznámil s druhou polovinou této kapely – slovenkou Veronikou. Dále večer podpoří o něco divočejší, přímější, punkovější a tvrdší BOX. Takže na Turbíně rockabilly rock’n’rollová párty!

### Amplitudy #2: Pátí na světě, Holka ze Stuttgartu & Fat Old Donald

*Prostor, 4. červenec, 20.00*

Letní koncerty v prostředí panského dvora jsou vždy zážitek. Tentokrát si kulturně prožijeme hned trojici kapel. Pátí na světě je zajímavá hudební formace, folk-rocková alternativa s vlivy country hudby a elektroniky. Tuto směs vlivů, které by se mohly zdát na papíře minimálně matoucí, Pátí na světě výborně zpracovávají do zajímavé originální formy. Holka ze Stuttgartu tvoří alternativně artrockovou a ponurou hudbu z Prahy, a trojici doplní Fat Old Donald. V alternativních rockových formách zůstaneme, protože pokud bych měl nějakým způsobem Fat Old Donald definovat, tak bych řekl, že jde o noisovou post-rockovou kapelu. Fat Old Donald vydali nedávno novou desku plnou zvukových experimentů, která je skutečně výborná a stojí za poslech. Zajeté vzorce občas vyruší v průběhu skladeb nepravidelné rytmy a melodie. Podle všeho nás čeká ponurý, smutný, rockový večer venku v panském dvoře.

### Samotáři: Obnovená premiéra po 20 letech 

*Letní kino, 9. července, 21.30*

Není moc filmů, kterým by se podařilo definovat tak dobře dobu, ve které se odehrávají. Nevím, co je na tom pravdy, ale pokud jsem něco slyšel o Samotářích při letošním výročí po 20 letech, tak to bylo právě tohle. Film, který je pro starý, pro mladý a je hlavně o pravdivosti devadesátých let. Je o nárazu snílkovství a ideálů na krutou realitu a je o tom, jak lidi, kteří se snaží prožívat milostný vztah, nakonec stejně skončí zase jako samotáři.

### Nylon Jail

*Prostor, 10. července, 20.00*

Nylon Jail jsou skutečné hvězdy rockové klubové scény. Kapela po krátké přestávce a mnoha koncertech nahrála nové album, které je ještě svébytnější a rockovější než cokoliv před tím. Profesionální a vyzrálý projev s prvky elektronické hudby nenechal na ocenění dlouho čekat, a tak byli například nominovaní na ceny Anděl a dočkali se mnohých dalších úspěchů. Autentický koncert kapely, která svým způsobem definuje alternativní českou scénu, proběhne v boskovickém Prostoru. Bude to výjimečný koncert výjimečné kapely.

### SLAM PPETRX — Exhibice Slam Poetry Vol. 5

*Prostor, 11. července, 20.00*

Slam poetry je performativní žánr poezie. Nový způsob stand-upu, který má pobavit, vyzdvihnout nějaké pro autora důležité téma, nebo rozesmutnět. Bere si inspiraci z divadla, kázání, nebo třeba i rapu. Slam poetry skoro nemá mantinely ve formě ani obsahu, a to je na tom to zajímavé. Prostě večer šílených stand-up experimentů opět v Boskovicích a opět to bude šílené, intenzivní, zábavné… 

### Kino Prostor: Karel, já a ty

*Prostor, 12. července, 21.00*

Mám velkou radost, že se letní promítání vrátilo i do panského dvora. Pod hlavičkou Prostoru tady proběhne promítání celovečerního filmu Karel, já a ty. Film o trojici třicátníků, kteří najednou neví kudy kam a snaží se marně zorientovat ve svých životech. Prožívají přitom naprosto běžné situace všedního dne. Tahle přemýšlivá komediální sonda do duše ztracených třicátníků v hlavních rolích s Jenovéfou Bokovou, Miloslavem Königem a Miroslavem Faderholzem stojí za zhlédnutí v letňáku na panským.

### Klára Veselá a Luciano Mayaci | Jinotaj

*Park u zámeckého skleníku, 12. července, 15.00*

Promenádní koncerty a Open mic jsou v Boskovicích víceméně tradiční akce, tak proč ty tradice nespojit. Tentokrát uslyšíme skutečně multižánrovou zpěvačku a akordeonistku Kláru Veselou a jazzového kytaristu Luciana Mayaci. Písničkářství v ladění šansonu a italského jazzu bude prostě dobrý, a proto by tohle neměl vynechat nikdo, kdo má rád hudbu. Hudební večer ještě doplní kapela Jinotaj, která nese hrdě tradici klasického folkového písničkářství. Teplý letní večer a Jinotaj u táboráku, tak to je asi ideál stráveného léta. 

### Restart w/ Tryo

*Prostor, 16–18. července*

Malý festiválek Restart v produkci blanenské kapely Tryo, která hrála v Prostoru v rámci streamu Krmelec nebo živého koncertu. Vernisáž, divadlo nebo koncert. To vše můžete zažít na tomto tvůrčím festiválku. Kromě kapely Tryo, divadla Masobeton, které se už v Boskovicích ukázalo, budeme moci prožít koncert kapely February a Snackthief, haldu workshopů, hudební jam pod vedením blanenského Trya nebo například neocenitelnou příležitost být součástí hudebního tvůrčího procesu. 

### Soul Ožil

*Prostor, 23. července, 20.00*

Soul funková párty! Rytmická sekce, saxofony, trubky a věčně mile rozladěné trombony. To vše uslyšíme a uvidíme na dalším z řady open air koncertů na Prostoru a bude to prostě párty s Rayem Charlesem a Arethou Franklin jak se patří – v podání děcek z Ježkovy konzervatoře.

### Festival 3+1 Letovice

*Areál koupaliště, 27. července – 1. srpna*

Tři plus jednička je letovická klasika, která si našla místo na regionální kulturní scéně. Mám velkou radost z Báry Basikové nebo z jazzu v podání Martina Brunnera, který v rámci festivalu vystoupí prozměnu v sále letovické ZUŠ. Program doplní promítání letního kina nebo boskovická kapela Třetí zuby.
