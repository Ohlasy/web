---
title: Podnikatel Řehoř chce prodat panský dvůr, přes ulici stojí prázdný hotel
perex: Dvě památky v srdci města, panský dvůr a restaurace a hotel Pod Zámkem, se snaží najít své budoucí využití.
cover-photo: https://i.ohlasy.info/i/dffaaeb5.jpg
author: Marek Osouch
category: zpravodajství
---

*Deset let patří panský dvůr na Hradní ulici v Boskovicích podnikateli Luďku Řehořovi. Ten ho teď nabízí v realitní kanceláři k prodeji. Za budovu na ploše více než šesti tisíc metrů čtverečních v městské památkové zóně chce získat 69 milionů korun. Na druhé straně ulice stojí prázdný hotel, který firma MP Holding nabízí k pronájmu. Dvě památky v srdci města těžko hledají své budoucí využití.*

{% photo src="https://i.ohlasy.info/i/dffaaeb5.jpg" author="Tomáš Trumpeš" %}

S panským dvorem měl podnikatel Řehoř velké plány, rád o nich [veřejně mluvil už před pěti lety](https://ohlasy.info/clanky/2015/03/rekonstrukce-panskeho-dvora.html). „Využití směřuji zhruba ke dvěma typům účelu. První je kultura a vzdělávání, což s sebou nese přítomnost vhodného sálu a také možnost pořádat venkovní akce v uzavřeném areálu na nádvoří. Druhá oblast je využití prostor k léčebným a rehabilitačním účelům. Zde vidím velký potenciál, který by to mohlo do Boskovic přinést. Nemáme v Boskovicích lázeňský pramen, ale máme přírodu, krásu okolí i města,“ říkal tehdy Luděk Řehoř a neskrýval ambice mít rekonstrukci kompletně hotovou v roce 2017 či 2018.

Ještě v tomtéž roce však narazil na nesouhlas boskovických památkářů s plánem oprav, a nezískal stavební povolení. Pokoušel se o to několikrát, ani jednou však neuspěl. Zatímco Národní památkový ústav v Brně souhlasil s úpravami a prosvětlením střech, kde by vznikly další prostory, [boskovický odbor památkové péče byl striktně proti](https://ohlasy.info/clanky/2015/07/pansky-dvur-bez-razitka.html). „Došlo by k takové změně vzhledu, že by stavba v exteriéru ztratila svůj původní charakter hospodářského dvora, který si uchovávala po staletí a pro nějž byla za kulturní památku prohlášena. Tím by byla poškozena nejen památka samotná, ale na hodnotách by značně utrpěla i tato část památkové zón,“ stálo v odmítavém stanovisku. Po několika nezdařilých pokusech vznikl zcela nový projekt, který [nakonec podporu památkářů získal](https://ohlasy.info/clanky/2017/08/rozhovor-rehor.html) a prosvětlení střech a využití půd by umožnil. K realizaci ale nedošlo.

Panský dvůr se během let postupně vyprázdnil. V minulosti tam působila restaurace, byla tam prodejna koberců či kožešnictví. Nic z toho tam dnes není. Zmizela i kašna a před základní školu na Sušilově se přestěhovala socha Boženy Němcové. Kromě reklamního studia Jarek a klubu Prostor, který v areálu alespoň zčásti obnovil život a díky kulturnímu programu a fungující kavárně sem přitahuje veřejnost, jsou prostory prázdné. [Nepovedlo se ani znovu rozjet hudební klub Sklepy](https://ohlasy.info/clanky/2017/07/konec-sklepu.html), který dnes funguje jen velmi výjimečně při vybraných akcích.

Budova ze 17. století prošla za posledních deset let menšími úpravami, zejména opravou fasády, stále je však velmi energeticky nehospodárná, jak je možné si přečíst v [nabídce realitní kanceláře](https://www.sreality.cz/detail/prodej/dum/pamatka/boskovice-boskovice-hradni/1918738268#img=0&fullscreen=false). V ní se také píše, že objekt je vhodný zejména k vybudování pobytového zařízení sociálních služeb pro seniory s kapacitou 120 lůžek a veškerého potřebného zázemí. Stávající majitel tak v nabídce oprášil svůj původní plán, který mu osobně nevyšel. Luděk Řehoř pro Ohlasy nyní nechtěl svůj plán blíže komentovat s odůvodněním, že se jedná o jeho soukromou záležitost. Sdělil však, že má potenciální zájemce o koupi.

Panský dvůr chtělo koupit i město, jak [prozradil loni na podzim](https://ohlasy.info/clanky/2019/10/pansky-dvur-koupe.html) starosta Boskovic Jaroslav Dohnálek (ODS). „Panský dvůr je v centru města a v památkové zóně. Při vší úctě k majiteli si nemyslím, že by sem v dohledné době investoval. Zatím mě ani nepřesvědčil, že by měl rozhodnuté zájemce o koupi za jím stanovenou cenu,“ vysvětlil tehdy svůj postoj starosta s tím, že s objektem se delší dobu nic neděje a domnívá se, že začne opět chátrat. Radnice ho proto chtěla začít postupně rekonstruovat a uvést ho do podoby, ve které by mohl sloužit veřejnosti. Plán ale skončil neúspěchem, zásadní zádrhelem byla cena. Luděk Řehoř chtěl více, než kolik bylo ochotné akceptovat vedení Boskovic. 

K intenzivnějšímu nabízení panského dvora k prodeji přistoupil majitel Luděk Řehoř poté, co získal do vlastnictvi jinou boskovickou památku – bývalý panský pivovar v Podhradí, [ve kterém chce obnovit provoz](https://ohlasy.info/clanky/2020/04/pivovar-bude.html). Vlastní pivo by se podle něj mohlo v Boskovicích začít vařit už za necelý rok. „Zatím se dá říct, že jde vše podle plánů, na druhou stranu však budeme mít asi měsíc zpoždění oproti datu, kdy jsme chtěli nabízet pivo. Nebude v polovině března příštího roku, ale až v dubnu. Rozhodně už ale nechci, aby se tento termín ještě posouval,“ prohlásil podnikatel.

Naproti panskému dvoru je už od prosince minulého roku prázdný hotel a restaurace Pod Zámkem. Majitel, kterou je společnost MP Holding, nenašel za necelých deset let fungování takový model, aby nebyl hotel ve ztrátě. Provoz musela firma dotovat z jiných zdrojů, zejména prodejem dřeva z lesů v regionu. Jenže kvůli kůrovci jí klesají zisky, a tak i proto hotel a restaurace zavřela. Podle Dominika Božka, šéfa MP Holding a boskovického radního za TOP 09, jednají s potenciálním novým provozovatelem, zatím se však nedohodli.
