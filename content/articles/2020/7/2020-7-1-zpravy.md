---
title: Zpravodajský přehled za červen
cover-photo: https://i.ohlasy.info/i/347d933a.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červnu na Boskovicku událo.*

{% photo src="https://i.ohlasy.info/i/347d933a.jpeg" caption="Téměř jednomyslně byl zastupiteli schválen odkup pozemků na Červené zahradě" author="Tomáš Znamenáček" /%}

Kumulativní počet nakažených nemocí covid-19 vzrostl oproti květnu k poslednímu červnovému pátku na okrese Blansko o dvě osoby na 37 lidí. Z toho vyléčených je 33.

Uzavřena kvůli karanténě musela být kunštátská lesní školka Jelínek. Nákaza se však potvrdila jen u jednoho dítěte.

Pokračuje rozvolňování opatření. Nemocnice [ruší vstupní filtr a vracejí se kulturní akce](https://ohlasy.info/clanky/2020/06/koronavirus-opatreni.html).

Město [přijímá úsporná opatření](https://ohlasy.info/clanky/2020/06/zastupitelstvo.html), za dva měsíce eviduje výpadek příjmu z daní asi 10 milionů korun. Snížilo proto v rozpočtu příjmy pro letošní rok o necelých 23 milionů korun a výdaje omezilo o něco přes 22 milionů korun.

[Zastupitelé rozhodli](https://ohlasy.info/clanky/2020/06/zastupitelstvo.html) o odkupu pozemků v Červené zahradě a přesunu stavby sportovní haly do tohoto areálu.

Na zastupitelstvu [vystoupil Miloš Pachl](https://www.facebook.com/permalink.php?story_fbid=936225100135652&id=346915795733255) s iniciativou na zachování Dvořáčkova mlýna.

V rámci dohody o výkupu a směně pozemků město [přišlo o pozemek na Absolonově ulici](https://ohlasy.info/clanky/2020/06/zastupitelstvo.html), čímž si definitivně uzavřelo cestu k jejímu propojení na silnici ke hřbitovu.

Dále zastupitelé stvrdili druhou změnu územního plánu.

Připravuje se výstavba bytových domů na místě [bývalého boskovického hřbitova](https://ohlasy.info/clanky/2020/06/kosti-mrtvych.html).

Konalo se hned několik setkání radnice s občany. K [CZT](https://boskovice.cz/obcane-diskutovali-o-czt/d-39632), k [odpadovému hospodářství](https://boskovice.cz/mesoh-pomyslne-odstartoval-v-zameckem-skleniku/d-39661) a také k novému webu a projektu [PinCity](https://boskovice.pincity.cz/), který město v červnu spustilo.

Proběhl [zápis do mateřské školy](https://ohlasy.info/clanky/2020/06/z-radnice-2.html). Odmítnuto muselo být devět dětí, z toho sedm mimoboskovických a dvě mladší dvou let.

Boskovická a blanenská nemocnice [dostanou dotaci od kraje](https://blanensky.denik.cz/zpravy_region/nemocnice-blansko-boskovice-prispevek.html).

Ve střední škole André Citroëna vybudují [menší lezeckou stěnu](https://blanensky.denik.cz/zpravy_region/boskovice-skola-lezecka-stena-20200628.html).

Vznikla nová občanská iniciativa [Zelená peřina](https://ohlasy.info/clanky/2020/06/zelena-perina.html). Usiluje o zlepšení stavu městských trávníků a městské zeleně.

Boskovice mají problém se [špatným stavem mostů](https://ohlasy.info/clanky/2020/06/mosty.html), a to nejen na Dukelské ulici.

Opět přístupná je pro pěší [hráz boskovické přehrady](https://www.facebook.com/mestoboskovice/posts/3115526755196600).

Webové stránky města obdržely stříbrný erb v soutěži [Zlatý erb](https://boskovice.cz/boskovice-obdrzely-stribrny-erb/d-39705).

[Do čela boskovické sociální demokracie](https://www.facebook.com/cssdboskovice/posts/3524242094270937) byl zvolen opět Petr Malach, který se tak pravděpodobně stane i lídrem pro komunální volby v roce 2022.

Boskovičtí Junáci [natáčejí film](https://boskovice.cz/boskovicti-junaci-nataceli-film/d-39617).

Boskovická pouť proběhne 25. a 26. července.

Přívalový déšť, který spadl na pole jižně od obce Velká Roudka mezi Letovicemi a Velkými Opatovicemi, způsobil [bleskovou povodeň](https://ohlasy.info/clanky/2020/06/krajina-povodne.html).
