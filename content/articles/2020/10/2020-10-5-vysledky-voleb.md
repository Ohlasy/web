---
title: Jak jsme volili v krajských volbách
cover-photo: https://i.ohlasy.info/i/474bc9a8.jpeg
author: Tomáš Trumpeš
category: zpravodajství
tags:
    - politika
    - krajské volby 2020
---

*Volby do krajského zastupitelstva jsou za námi. Kromě celkových výsledků se můžeme podrobněji podívat na to, jak jsme volili v Boskovicích a v regionu a jak si vedli místní kandidáti.*

{% photo src="https://i.ohlasy.info/i/474bc9a8.jpeg" author="Tomáš Znamenáček" %}

Celkové výsledky voleb byly známé už v sobotu navečer. Zvítězilo hnutí ANO, které těsně nedosáhlo na 20 procent a získalo 15 zastupitelských mandátů. Druzí nakonec byli lidovci s více než 15 procenty a 11 mandáty. Třetí Piráti dostali necelých 14 procent hlasů, a to jim vyneslo 10 mandátů. Až čtvrtá skončila ODS se ziskem pod 13 procent hlasů a 9 mandáty. Pátí byli Starostové, kteří mají za více než 10 procent hlasů 7 mandátů.

Do krajského zastupitelstva pronikla ještě koalice Spolu pro Moravu, která za více než 6 procent získá 5 mandátů, SPD se ziskem mírně přes 6 procent a 4 mandáty a ČSSD, která překročila 5 procent hlasů a dostala za to 4 mandáty. Komunisté ze zastupitelstva vypadli a pětiprocentní hranici nepřekonala ani Trikolóra a další menší uskupení.

Ještě během volebního večera oznámili lídři KDU-ČSL, Pirátů, ODS a Starostů, že uzavřou v tomto složení koalici, jejímž lídrem bude lidovec Jan Grolich a která bude mít většinu 37 hlasů z celkových 65. Vítěz voleb tak skončí v opozici.

### Boskovice a region

Hnutí ANO si v Boskovicích vedlo o něco lépe než v kraji a získalo zde 21,78 procent hlasů. Jen o maličko slabší byl jeho výsledek v rámci celého okresu. Silnější pozici má ve Velkých Opatovicích, kde získalo přes 27 procent, naopak slabé je ANO v Kunštátě (15 procent) nebo v Olešnici (necelých 13 procent).

Druhá byla v Boskovicích ODS se ziskem více než 18 procent hlasů. Kandidující starosta Jaroslav Dohnálek svou stranu zjevně vytáhl, i když sám mandát nakonec těsně nezískal. Zato v Letovicích získala ODS jen 10 procent, ve Velkých Opatovicích 7. Na okrese Blansko celkově nedosáhla na 12 procent.

Na třetím místě skončili v Boskovicích Piráti. Získali těsně pod 14 procent hlasů, o procento méně pak měli v rámci celého okresu. Ve městech a  větších obcích mají Piráti podobně vyrovnanou podporu, v Olešnici vyskočili skoro na 16 procent.

Jen velmi těsně za Piráty (konkrétně o 4 hlasy) skončili v Boskovicích lidovci, kteří rovněž obdrželi necelých 14 procent místních hlasů. V rámci okresu už si vedli lépe a se 16 procenty byli druzí. Velice silnou podporu mají lidovci v Olešnici, kde získali přes 32 procent hlasů. Více než 20 procent voličů jim dalo důvěru v Kunštátě.

S velmi slabým výsledkem něco přes 7 procent skončili v Boskovicích na pátém místě sociální demokraté. Kdysi dominantní strana nebodovala ani v rámci okresu, kde se propadla dokonce pod 7 procent hlasů. Lepších výsledků ČSSD dosáhla v Kunštátě a v Lysicích, kde vládnou sociálnědemokratičtí starostové. I tam to však bylo v nejlepším případě 15 procent. A v Olešnici strana nedosáhla ani na 4 procenta.

Za sociálními demokraty skončila v Boskovicích Okamurova SPD se ziskem přes 6 procent hlasů, a velmi podobného výsledku dosáhla i na okrese. Pod pěti procenty skončila v Kunštátě, v Lysicích nebo v Olešnici.

V Boskovicích se těsně přes pětiprocentní hranici dostala ještě dvě uskupení: Starostové a koalice Spolu pro Moravu. Na okrese Starostové s necelými 10 procenty bodovali výrazně lépe, Spolu pro Moravu zde spadlo pod 5 procent. K výjimečnějším výsledkům vytáhli obě uskupení kandidující starostové – v Letovicích Petr Novotný se Spolu pro Moravu přes 13 procent a ve Svitávce Jaroslav Zoubek Starosty dokonce přes 27 procent.

Komunisté, Trikolóra a další malé strany neuspěly ani v Boskovicích. V rámci okresu ovšem komunisté získali přes 7 procent hlasů.

### Regionální kandidáti

Jediným úspěšným [kandidátem z Boskovic](https://ohlasy.info/clanky/2020/08/regionalni-kandidati.html) se stal místostarosta Lukáš Holík z hnutí ANO, který tedy skončí jako opoziční krajský zastupitel. Získal ze dvanáctého místa kandidátky v celém kraji 712 preferenčních hlasů, což je lepší výsledek než asi polovina lépe postavených kandidátů hnutí ANO. Z těchto 712 hlasů jich boskovický místostarosta dostal 575 na okrese a 224 přímo v Boskovicích, kde ho zakroužkovala asi třetina voličů Babišova hnutí. Mandát za ANO obhájil i Jan Nečas z Blanska.

Ještě lepšího osobního výsledku dosáhl starosta Jaroslav Dohnálek z ODS, který v kraji obdržel 729 hlasů. Na krajský mandát však z desátého místa těsně nedosáhl a je mezi občanskými demokraty prvním náhradníkem. Na okrese dostal boskovický starosta 543 preferenčních hlasů a přímo ve městě 282. V Boskovicích ho tedy volila skoro polovina příznivců ODS. Svůj mandát ze druhého místa pohodlně obhájil i blanenský starosta Jiří Crha.

Do krajského zastupitelstva kandidovala i bývalá boskovická místostarostka Dagmar Hamalová, a to na 17. místě kandidátky KDU-ČSL. Obdržela 468 preferenčních hlasů, z toho 377 na okrese a 122 v Boskovicích, kde ji zakroužkovala asi čtvrtina voličů strany. Velmi těsně se za lidovce do krajského zastupitelstva dostal blanenský místostarosta František Hasoň.

Nejvýše postaveným pirátem byl Jan Bařinka na 47. místě, v kraji získal 190 preferenčních hlasů. Z toho 98 na okrese a 39, tedy něco přes 8 procent, přímo v Boskovicích. 

Celkem 332 preferenčních hlasů získal starosta Svitávky Jaroslav Zoubek, v domovské obci ho zakroužkovalo téměř 75 procent voličů kandidátky Starostů. Druhý boskovický místostarosta Radek Mazáč získal na téže kandidátce 195 preferenčních hlasů, přímo v Boskovicích 35, což je necelých 20 procent místních voličů hnutí.

Větší počet regionálních kandidátů se sešel na kandidátce koalice Spolu pro Moravu. Letovický starosta Petr Novotný získal celkem 361 preferenčních hlasů, z toho 238 na okrese a 138 v Letovicích, kde ho volila více než polovina příznivců této kandidátky. Boskovický radní Jaroslav Oldřich obdržel 120 preferenčních hlasů celkem, v Boskovicích 12, tedy necelých 7 procent voličů Spolu pro Moravu. Zastupitel Pavel Vlach jich obdržel celkem 105, v Boskovicích 21 a šéf místních Zelených Michal Staněk celkem 37, z toho v Boskovicích 18.

Sociálních demokratů z regionu bylo na kandidátce hned několik. Kunštátský starosta obdržel 323 preferenčních hlasů, z toho 71 přímo v Kunštátě, kde ho kroužkovalo přes polovinu voličů strany. Bývalý boskovický místostarosta Petr Malach obdržel 238 preferenčních hlasů, z toho 99 v Boskovicích, kde ho podpořilo přes 40 procent příznivců ČSSD. A lysický starosta Pavel Dvořáček dostal celkově 212 kroužků, přímo v Lysicích 42, což byla podpora opět více než poloviny místních voličů ČSSD.

Z Blanska byl ještě zvolen Jan Hrnčíř za SPD.

Celkově až na výjimky voliči v kraji pořadím hlasů příliš nezamíchali a na většině kandidátek získali všechny či drtivou většinu mandátů kandidáti v pořadí, které si strany schválily. Výjimky tvoří Barbora Antonová a Michal Doležel na kandidátce Spolu pro Moravu, bývalý lidovecký hejtman Stanislav Juránek a dva sociální demokraté: známý lékař Jan Žaloudík a bývalý hejtman Michal Hašek.

### Účast voličů

Na závěr informace o účasti. Nepotvrdily se obavy, že voliči v obavách z šíření nemoci covid-19 zůstanou doma. V kraji přišlo k volbám takřka 39 procent voličů, což je ještě o něco málo více než před čtyřmi lety. Na okrese Blansko účast přesáhla 39 procent, přímo v Boskovicích byla o něco nižší – svůj hlas do volební urny přišlo vhodit 36 procent voličů.





