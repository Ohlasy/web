---
title: Nová opatření a šíření epidemie v regionu
cover-photo: https://i.ohlasy.info/i/84e7e943.jpeg
author: Tomáš Trumpeš
category: zpravodajství
tags: koronavirus
---

*Česká republika i náš region vstoupily do nového režimu, neboť začala platit přísná opatření, která proti šíření nemoci covid-19 přijala vláda. Čísla ukazují, že k silnému nárůstu nemocných dochází i na okrese Blansko, konkrétně na Boskovicku je šíření nemoci ještě intenzivnější.*

{% photo src="https://i.ohlasy.info/i/fbb1352f.png" caption="Vývoj situace v okresu Blansko. Počty pozitivních na levé svislé ose, počty obětí na pravé svislé ose." author="Marek Osouch" /%}

Byly uzavřeny všechny školy s výjimkou mateřských, svoje služby nesmějí v interiérech poskytovat restaurace. Lidé se nesmějí setkávat ve větším počtu než 6 osob, i tak by měli dodržovat bezpečnou dvoumetrovou vzdálenost. Platí příkaz nosit roušky ve vnitřních prostorách a nově také na zastávkách hromadné dopravy.

Některé školy budou prezenční výuku poskytovat dětem zdravotníků, policistů, hasičů a pracovníků sociálních služeb. Na Boskovicku byla touto službou Jihomoravským krajem pověřena boskovická základní škola. Ostatní děti musejí zůstat doma a budou se učit distančně. Toto opatření má trvat do podzimních prázdnin, tedy do 2. listopadu.

Zákaz shromažďování se vztahuje také na bohoslužby, kulturní akce, slavnosti, taneční, spolkové a sportovní akce nebo přehlídky a ochutnávky. Uzavřena jsou i sportoviště, včetně bazénů. Konat se smí jednání ústavních orgánů, soudů nebo zastupitelstev, a to i s účastí veřejnosti. Musí však být zajištěny dvoumetrové rozestupy.

Restaurace a bary smějí prodávat pouze z okénka, i tak musí hosté dodržovat rozestupy a na veřejnosti je zakázáno požívání alkoholu. Výjimku má závodní stravování a hotelové restaurace.

Omezení se zatím netýká svateb a pohřbů, zde dojde ke změně podle dřívějšího opatření od 19. října – svateb a pohřbů se bude smět účastnit maximálně 30 osob a následné hostiny budou muset končit do půlnoci.

Platí zákaz vycházení pro klienty domovů pro seniory a domovů se zvláštním režimem.

### Šíření epidemie v regionu

Na okrese Blansko překročil kumulativní počet lidí, kteří byli pozitivně testovaní na covid-19, hranici jednoho tisíce osob. Ještě na konci srpna to bylo 87 lidí od počátku pandemie, na konci září pak 416. Nárůst je tedy skutečně explozivní.

Aktuálně pozitivně testovaných bylo na okrese k půlnoci 13. října 637 osob. „Nárůst počtu osob s pozitivním nálezem koronaviru odpovídá komunitnímu šíření viru v populaci tak, jak je známe u jiných respiračních infekcí,“ [komentují situaci v Jihomoravském kraji hygienici](https://data.ohlasy.info/2020/covid/prehled-13-10.pdf). V měsíci září muselo být hospitalizováno necelých 5 procent lidí s diagnostikovaným covidem-19. „V absolutních číslech je nárůst hospitalizovaných patrný zřetelně, přibývá závažných případů. Aktuálně hospitalizováno je 302 pacientů, z toho 27 ve vážném stavu,“ popsali hygienici situaci k 12. říjnu.

Dále upozorňují, že riziko závažného průběhu ve věkové skupině nad 75 let dokumentuje právě potřeba hospitalizace – v této věkové kategorii potřebuje hospitalizaci třetina osob s pozitivním testem. Zvláště v tomto věku může být infekce koronavirem významnou komplikací dlouhodobých závažných chronických onemocnění.

A bohužel narůstá i počet úmrtí. První bylo na okrese Blansko zaznamenáno během září, přičemž na konci měsíce hygienici evidovali dva zemřelé. V necelé polovině října už je zaznamenáno 9 úmrtí. V celém Jihomoravském kraji je počet zemřelých 96, kumulativní počet pozitivně testovaných 11 391. Data jsou opět k půlnoci 13. října.

Hygienické správy začaly také zveřejňovat data nejen za okresy, ale za území obcí s rozšířenou působností. Na mapě aktivních případů lze vidět, že Boskovice vykazují vyšší čísla než Blansko, přičemž počet obyvatel má Blanensko mírně vyšší. Ke 13. říjnu bylo v ORP Boskovice 338 pozitivně testovaných, v ORP Blansko 194. Za předchozí týden hlásí Boskovice nárůst 179 pozitivních, Blansko 117. A rozdíl je i v hospitalizacích. V Boskovicích bylo 23 pacientů s diagnózou covid-19, v Blansku 6.
