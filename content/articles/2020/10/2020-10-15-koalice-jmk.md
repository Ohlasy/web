---
title: Koalice KDU-ČSL, Pirátů, ODS a Starostů se ujímá vedení kraje
cover-photo: https://i.ohlasy.info/i/9f878e76.jpg
author: Tomáš Trumpeš
category: zpravodajství
tags:
    - politika
    - krajské volby 2020
---

*Další významný krok na cestě k převzetí správy Jihomoravského kraje udělala ve středu odpoledne koalice KDU-ČSL, Pirátů, ODS a Starostů – ve vile Tugendhat podepsala koaliční smlouvu.*

{% photo src="https://i.ohlasy.info/i/9f878e76.jpg" caption="Podpis koaliční smlouvy ve vile Tugendhat" author="Marek Osouch" /%}

Hejtmanem Jihomoravského kraje se stane lidovec Jan Grolich. Přímo ve své gesci bude mít ekonomiku a sport. Jako náměstek vedle něj v radě usedne nakonec už jen jeden další lidovec – Jan Zámečník, který bude mít na starosti regionální rozvoj. Post prvního náměstka hejtmana obsadí Piráti, kteří ve volbách skončili za lidovci, svým lídrem Lukášem Dubcem. Na starosti bude mít životní prostředí a oblast participace a transparentnosti. Piráti budou mít ještě další dvě místa v radě: Jana Leitnerová bude mít v gesci sociální a rodinnou politiku, Jiří Hlavenka vědu a inovace a IT. Čtyři místa si v radě vyjednala ODS. Její lídr Jiří Nantl bude náměstkem s péčí o vzdělávání, Vladimír Šmerda bude mít na starosti investice, Jiří Kasala zdravotnictví a Jiří Crha dopravu. Za Starosty bude náměstkem hejtmana lídr František Lukl s gescí kultura, cestovní ruch a památková péče, radním pro územní rozvoj bude Martin Maleček.

Koaliční vyjednávání se všeobecně hodnotí jako největší úspěch ODS. Ta skončila ve volbách až čtvrtá, ale má největší počet radních a nejsilovější resorty, kterými protéká také nejvíce krajských peněz. Tohoto výsledku dosáhla ODS mimo jiné tím, že se spojila se Starosty do jednoho, a tudíž nejsilnějšího zastupitelského klubu.

Klub ODS a Starostů tak bude mít v jedenáctičlenné krajské radě dokonce převahu šesti hlasů. Proti ní ale stojí v koaliční smlouvě poměrně silné pojistky. „Pro hlasování v zastupitelstvu musí být soulad všech politických subjektů této dohody. Pro hlasování v radě musí být soulad alespoň 3 ze 4 subjektů této dohody,“ píše se v koaliční smlouvě. Žádné dva subjekty tedy nemohou přehlasovat zbylé dva. Vysoký počet radních pro ODS je pak kompenzován tím, že ostatní politické subjekty mají více míst v komisích a výborech.

Celkem bude koalice disponovat 37 hlasy v 65členném krajském zastupitelstvu. Kromě hnutí ANO jakožto vítěze voleb, kterého koalice takzvaně obešla, končí v opozici také širší koalice okolo TOP 09 a Zelených nazvaná Spolu pro Moravu, dále SPD a ČSSD. Opozici připadne post šéfa kontrolního výboru. Podle zvyklostí by ho mělo obsadit hnutí ANO coby nejsilnější opoziční klub. Konkrétně funkci obsadí dosluhující hejtman Bohumil Šimek.

Nový jihomoravský hejtman zdůrazňuje, že předávání moci probíhá korektně, také vzhledem k výjimečnosti situace. „Teď je důležité se soustředit na to, že vedení budeme přebírat v opravdu atypické situaci. A na tu musíme reagovat. Chtěl bych poděkovat stávajícímu hejtmanovi, který už mě přizval do krizového štábu, který dnes zasedal. Jsme připraveni, abychom spolupracovali ještě před ustavujícím zastupitelstvem, abychom si předali veškeré informace, zapracovali se do procesů krizového řízení a situaci zvládli opravdu bez problémů,“ uvedl bezprostředně po podpisu koaliční smlouvy nastávající hejtman Jan Grolich.

Zatím není jasný termín konání ustavujícího zastupitelstva, mimo jiné proto, že na soud doputovala stížnost na průběh voleb. Nejdříve to tedy bude okolo 10. listopadu.

Koaliční smlouva zatím představuje věcnou shodu vznikající koalice na zásadních a prioritních oblastech její činnosti. Nepředstavuje proto kompletní a podrobný programový dokument, který bude představen v podobě Programového prohlášení Rady Jihomoravského kraje. „Cílem naší koalice je navzdory krizi posunout Jihomoravský kraj do pozice prvního kraje v České republice z hlediska kvality života a veřejných služeb. Klíčovými oblastmi jsou životní prostředí, infrastruktura, vzdělávání, sociální a zdravotní služby, kultura. Naším základním přístupem je otevřenost,“ vepsala si nová koalice do preambule své dohody.

Konkrétní programové priority nové koalice v jednotlivých oblastech si lze přečíst [přímo v koaliční smlouvě](https://data.ohlasy.info/2020/koalicni-smlouva-jmk.pdf).


