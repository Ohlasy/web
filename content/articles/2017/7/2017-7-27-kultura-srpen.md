---
title: Gianniho kulturní výběr na srpen
cover-photo: https://i.ohlasy.info/i/3ev58ph.jpg
perex: Tipy na několik kulturních událostí, které by  bylo škoda v nadcházejícím měsíci minout.
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/3ev58ph.jpg" caption="Vojtěch Dyk" author="Ivo Legner" /%}

### Výstavy v Muzeu regionu Boskovicka

*Muzeum, synagoga*

Bývá zvykem, že výstavy, které jsou uvedeny během festivalu pořádaného sdružením Unijazz, zůstávají nainstalovány ještě nějakou dobu po skončení festivalu. Tři z nich do 20. srpna hostí Muzeum regionu Boskovicka. Obrazy, kresby a videa Josefa Bolfa jsou k vidění v budově muzea na výstavě s názvem Potíže ve snech. Josef Bolf kombinuje kresbu a malbu a výsledkem je temná a znepokojivá umělecká vize, reagující i na aktuální témata. Druhá výstava je umístěna v synagoze a je velmi odlišného charakteru: Eliška Blažková zde vystavuje své fotografie dokumentující život ultraortodoxní židovské skupiny HAREDIM v Jeruzalémě. Na třetí výstavě nás rovněž čekají fotografie, tentokrát nikoli dokumentární, nýbrž experimentální. Martin Mlynarič použává při tvorbě svých fotografických děl stříhání, lepení i chemické procesy a mají tvořit zvláštní otisk viděné reality. Čtyři dny po skončení festivalových výstav, tedy ve čtvrtek 24. srpna, bude v muzeu zahájena výstava nová. Jmenuje se Tajemné kameny a představí fotografie Jaroslava Gutha.

### Filmový víkend ČSFD.cz

*Letní kino Boskovice, 4.–6. srpna*

Internetový filmový server ČSFD.cz již pošesté pořádá dvounoční maraton filmových projekcí. Letos se tato přehlídka koná poprvé v Boskovicích, a to v nově zrekonstruovaném letním kině. Z šesti filmů, které v rámci programu poběží, bude patrně nejzajímavějším titulem historický válečný film Christophera Nolana  s názvem Dunkerk. Ostatními promítanými snímky jsou akční sci-fi Strážci galaxie, dobrodružné fantasy Král Artuš: Legenda o meči a několik thrillerů: Baby Driver, John Wick: Chapter Two a Atomic Blonde: Bez lítosti.

### Boskovický pohádkový hřebínek

*Zámek Boskovice, 4., 11., 18. a 25. srpna 17:00*

V srpnu také na nádvoří boskovického zámku pokračuje cyklus především divadelních dětských představení Boskovický pohádkový hřebínek. V pátek 4. srpna soubor Kapsa Andělská Hora představí svou verzi známé pohádky o Budulínkovi, v pátek 11. srpna přijede Divadlo eMILLIon s Indiánskou pohádkou, v pátek 18. srpna Divadlo Víti Marčíka zahraje pohádku Bajaja a v pátek 25. srpna se rodiče s dětmi můžou těšit na říkanky, žonglování, tančení, zpívání i pantomimu v Kabaretu Kristýny Štarhové a Štěpána Kaminského. V případě nepříznivého počasí se představení budou konat v zámeckém vestibulu.

### Trní na Větvi, Ještěrky

*Park u zámeckého skleníku, 6. srpna 15:00*

Na prvním srpnovém promenádním koncertě u zámeckého skleníku se nám představí nové folková sestava Pavla Těžkého s názvem Trní na Větvi. Už z názvu je ovšem zřejmé, že nejde o úplně nový projekt, jedná se totiž o spojení již zavedených skupin Trní a Na větvi, které jsou boskovickým posluchačům dobře známé nejen z promenádních koncertů. Kromě nich se v neděli 6. srpna můžeme těšit i na dětskou skupinu Ještěrky.

### Pozdní sběr

*Zámek Boskovice, 11. srpna 19:00*

K folkové hudbě se vrátíme ještě jednou, na boskovickém zámku totiž v pátek 11. srpna zahraje kapela Pozdní sběr, která do své hudby kromě folku a country zařazuje i prvky rocku, jazzu, blues nebo funky. Koncert se koná v rámci turné s názvem Castle Tour 2017, při němž kapela objíždí různé památky naší republiky, čímž by mělo dle jejich frontmana Jirky Pařeza docházet k propojení vizuálních a sluchových vjemů.

### FS Velen, Cimbálová muzika a Jazz kvartet při SPgŠ

*Park u zámeckého skleníku, 13. srpna 15:00*

K zajímavému setkání tří souborů dojde na promenádním koncertě v neděli 13. srpna. Počátky folklórního tanečního souboru Velen, který prezentuje hudební písňový a taneční folklór z boskovické oblasti Drahanské vrchoviny, Malé Hané a Horácka, sahají až do padesátých let minulého století. Po změně programu ho nakonec u skleníku místo Symfonického orchestru Boskovice doplní Cimbálová muzika a Jazz kvartet při SPgŠ.

### Holóbkova mozeka

*Park u zámeckého skleníku, 20. srpna 15:00*

Jedním z nejvýraznějších dechových souborů, které máme v poslední době v našem regionu možnost slýchat, je Holóbkova mozeka, působící při ZUŠ Konice, jejíž členové pocházejí především z Protivanova, ale i z dalších obcí. Díky velkému zastoupení studentů středních škol a žáků ZŠ jejich podání tradiční dechové hudby působí poměrně svěže, písně navíc bývají proloženy povídáním v hanáckém nářečí. Stejně jako v případě ostatních promenádních koncertů se akce v případě nepříznivého počasí ruší.

### Vojtěch Dyk & B-Side Band

*Letní kino Boskovice, 26. srpen 20:00*

Po dvou letech se do boskovického letního kina vrací zpěvák Vojtěch Dyk spolu s brněnským B-Side Bandem, s kterým po působení v kapele Nightwork a v několika muzikálech spolupracuje od roku 2010. Na koncertě zazní především nový repertoár, ale také různé světové hity v novém aranžmá. Na novém turné má jít podle slov Vojtěcha Dyka především o jednoduchost a maximální sdělnost, které podle něj nabízí především atmosféra 60. let.

### Mladkovské mlácení

*Výletiště Ovčák Mladkov,  26. srpen*

Již třetí ročník multižánrového minifestivalu Mladkovské mlácení se koná v sobotu 26. srpna v Mladkově na výletišti Ovčák. Kromě hudebních vystoupení kapel Try(o)!, Skrznaskrz, Hovaduo nebo Tarta Berger Magic Band se můžeme těšit na divadlo Hysterie nebo na živě doprovázené projekce filmů Laurela a Hardyho.
