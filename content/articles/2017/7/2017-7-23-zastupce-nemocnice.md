---
title: Ekonomický analytik nemocnice může rozhodovat za jednatele
cover-photo: https://i.ohlasy.info/i/yevm8lw.jpg
perex: Personální změny v nemocnici:Dan Štěpánský se stal statutárním zástupcem jednatele; odešla náměstkyně Olga Fialová.
author: Marek Osouch
category: zpravodajství
---

*Jednatel boskovické nemocnice Miloš Janeček má nově svého statutárního zástupce. Tím se nestal nikdo jiný než jeho velmi blízký spolupracovník a ekonomický analytik nemocnice Dan Štěpánský. O jeho pozici jsme už v minulosti [v Ohlasech informovali](http://www.ohlasy.info/clanky/2017/02/ekonomicky-namestek.html).*

{% photo src="https://i.ohlasy.info/i/yevm8lw.jpg" caption="Dan Štěpánský a Miloš Janeček (s mikrofonem) na zastupitelstvu" author="Tomáš Trumpeš" /%}

S místem statutárního zástupce jednatele nevzniká sice žádná nová placená funkce, k ekonomickému analytikovi Danu Štěpánskému se však s touto změnou organizačního řádu přesune v době nepřítomnosti jednatele Miloše Janečka část naprosto stejných úkolů, které měl v minulosti v popisu práce někdejší ekonomicko-správní náměstek nemocnice a bývalý ministr zdravotnictví za ODS Tomáš Julínek. Toho v listopadu 2015 starostka Boskovic a tehdy dočasná jednatelka Hana Nedomová (ČSSD) vyhodila a zrušila i jeho náměstskovský post se slovy, že byl zbytečný.

Není-li dnes jednatel v nemocnici, Dan Štěpánský „jeho jménem činí právní úkony ve věcech týkajících se vedení společnosti, zejména v obchodně závazkových vztazích, při jednání s orgány státní správy, místní samosprávy, zdravotních pojišťoven, stejně jako ve věcech personálních a pracovněprávních“. Nově tak například může uzavírat smlouvy se zdravotními pojišťovnami a celkově má na starost organizaci a zajištění efektivního hospodaření nemocnice. „Obdržel jsem plnou moc zastupovat v plném rozsahu jednatele po dobu jeho nepřítomnosti,“ doplnil Dan Štěpánský. Žádná kompetence tak nezůstala vyloženě jednateli bez možnosti zástupu.

Dosud analytik rozhodovací funkci neměl, jelikož jeho pozice nebyla náměstkovská jako v minulosti u Tomáše Julínka. To sám Štěpánský v minulosti potvrdil. „Já nemůžu rozhodovat jako náměstek, to musí jednatel, ale ekonomiku nemocnice sleduji a připravuji materiály jednateli,“ objasnil Štěpánský už dříve svou práci. S jednatelem se ale už mnohokrát v minulosti zúčastnil jednání městské rady nebo zastupitelstva, kde odpovídal na dotazy nebo vysvětloval kroky vedení nemocnice, což v minulosti dělal i Tomáš Julínek.

Už před touto změnou byly navíc některé úkoly Štěpánského velmi podobné těm, které měl v popisu práce právě Julínek. Například měl jako analytik provádět ekonomickou kontrolu na všech úsecích organizace, Julínek měl v popisu práce podobnou větu, a to provádění kontrolní činnosti a sledování ekonomických ukazatelů na všech úsecích organizace. „Žádné kompetence jsem po panu Julínkovi nepřebral,“ odmítl už dříve Štěpánský, že by byl „novým Julínkem“ současného jednatele. Mimo jiné totiž obsadil kancelář právě po něm. Dnes už ale v době nepřítomnosti jednatele tuto větu říct nemůže. Oklikou se tak „Julínkovy úkoly“, které byly jednateli přiděleny se zrušením postu ekonomického náměstka, vrátily zpět do stejné kanceláře.

Na otázku, proč jednatel přímo neobnoví post ekonomického náměstka, je jednoduchá odpověď. Kvůli stále probíhajícímu soudu mezi boskovickou nemocnicí a Tomášem Julínkem, který se domáhá zneplatnění výpovědi, nechce jednatel připustit možnost, že zrušení místa náměstka boskovickou starostkou v roli jednatelky bylo účelové a politicky motivované, jak tvrdil u soudu Julínkův advokát.
Postupnými kroky však současný jednatel přesouvá jednotlivé úkoly v oblasti ekonomiky nemocnice na Dana Štěpánského. Nejdříve toto neobsazené místo v organizačním řádu objevil, poté s pomocí boskovických radních, kteří tehdy ještě organizační řád schvalovali, přiřadil analytikovi konkrétní náplň práce, která v něm chyběla, následně na toto místo získal člověka a nově s ním svázal i pozici statutárního zástupce jednatele, který jeho jménem může rozhodovat, když v nemocnici nebude.

Není to ale jediná změna v managementu nemocnice v posledních týdnech. Na pozici náměstkyně pro ošetřovatelskou péči, dříve hlavní sestry, po více než sedmi letech skončila Olga Fialová. „Paní náměstkyně ukončila pracovní poměr k 30. červnu dohodou,“ sdělil jen stručně Dan Štěpánský, který také za nemocnici komunikuje s médii. Vyjádření dnes už bývalé náměstkyně se nám nepodařilo získat. Její konec však byl nejspíš rychlý, protože až teprve posledního června, tedy ve stejný den, kdy skončila, se na webu nemocnice objevila zpráva o vypsaném výběrovém řízení na obsazení náměstkovského postu. Ten teď dočasně vede Helena Masaříková, která také odmítla konec Fialové jakkoliv komentovat.
