---
title: Rekonstrukce letního kina se protahuje
perex: Pokračování rekonstrukce boskovického letního kina se s největší pravděpodobností natáhne ještě do dalších let; do příští sezóny se přes přání diváků i kinařů nespíš opraví jen horní část kina.
cover-photo: https://i.ohlasy.info/i/6ieu5wh.jpg
author: Tomáš Trumpeš
category: zpravodajství
---

*Pokračování rekonstrukce boskovického letního kina se s největší pravděpodobností natáhne ještě do dalších let. Po ukončení předchozí etapy [volal ředitel KZMB](http://www.ohlasy.info/clanky/2017/06/letnak-stromy.html) po tom, aby se pokračovalo co nejrychleji a zejména se řešilo zázemí pro umělce dole za promítací plochou. Do příští sezóny se ale nespíš opraví jen horní část kina.*

{% photo src="https://i.ohlasy.info/i/6ieu5wh.jpg" caption="Letní kino" author="Tomáš Trumpeš" /%}

Pokud příznivci boskovického letňáku doufali, že práce na dalších etapách rekonstrukce budou pokračovat ještě letos, budou zklamáni. Finance plánované v rozpočtu na rok 2017 byly vyčerpány a zářijové zastupitelstvo nedostane od vedení města žádný návrh na navýšení letošních investic do kina. Tentokrát se tedy po poslední akci sezóny na rozdíl od loňského roku pracovat v areálu nezačne.

V příštím roce by se práce před sezónou měly týkat kryté části hlediště v horní části kina, promítací kabiny a oplocení. „Jedná se o kompletní rekonstrukci promítací kabiny včetně střešní konstrukce, fasády objektu, výplní otvorů, nově budou provedeny vnitřní omítky, podlahy, bude provedena nová vzduchotechnika z důvodu přehřívání prostoru promítací technikou, bude provedeno nové vytápění,“ upřesňuje podrobnosti vedení města. Dále se bude jednat o kompletní rekonstrukci krytých částí hlediště, kde bude provedena úprava nosných konstrukcí, střechy, budou vybudovány nové podlahy a lavice na sezení. Dokončena bude také oprava schodišť, opěrných zdí a oplocení severozápadní části areálu, jehož součástí budou dvě nové brány. Tyto práce by měly být hotové v červnu 2018.

Z pohledu KZMB se tak zatím nevyřeší nejpalčivější problémy související nejen s projekcemi, ale také s koncertními akcemi, které se v kině konají, a to jsou toalety a zázemí pro účinkující. „Jsme samozřejmě rádi, že se v rekonstrukci letního kina pokračuje. Ovšem je nutné dokončit letňák celý, tedy s novým zázemím a především sociálním zařízením. Toalety spolu s oplocením jsou momentálně největší kámen úrazu. O opravené letní kino je velký zájem, což potvrzuje i letošní návštěvnost. Ohlasy na nové hlediště jsou pozitivní, avšak nejčastější výtkou diváků jsou právě nedostatečné a chybějící toalety. Mínusem je to i pro promotéry, kteří si areál pronajímají, musí se totiž počítat s dalšími náklady na mobilní oplocení a WC a v tom se odráží i cena pronájmu. Etapu rekonstrukce hlediště pokládám za zdařilou a věřím, že se podaří areál dokončit. Čím dřív, tím lépe pro diváky, pro město i pro nás. Osobně považuji momentální stav toalet v letním kině za ostudný,“ uvedl vedoucí kina Tomáš Marvan.

Součástí rekonstrukce promítací kabiny zatím není nová promítací technologie. Tu si bude muset kino nadále půjčovat. Podle vedoucího kina Tomáše Marvana to zatím tolik nevadí, ale do budoucna by pořízení projektoru bylo vhodné. „Promítací technologii bychom uvítali, ale aktuálně je pro nás přednější již zmíněná další etapa oprav. Můžeme si i nadále zapůjčovat digitální projektor na letní sezónu. S pořízením projektoru do letního kina se nese i jeho využití mimo sezónu. Zakoupit technologii za miliony korun, která bude sloužit jen tři měsíce v roce, nepovažuji za příliš ekonomické. Ovšem v budoucnosti by mohl být digitální projektor využíván například v koncertním a přednáškovém sále nové knihovny a přes prázdniny v letním kině, tím pádem by našel uplatnění celoročně,” vysvětlil Tomáš Marvan.

Předpokládané náklady této etapy činí přibližně 6 milionů korun. Město podává žádost o dotaci z ministerstva kultury, odkud by mohlo přitéct 1 milion korun, a další žádost o individuální dotaci z Jihomoravského kraje ve výši 2 miliony korun. „Žádosti byly podány. Do konce roku bychom měli vědět, jestli je dostaneme, nebo ne,“ potvrdila na tiskové konferenci starostka Hana Nedomová. Ministerstvo kultury dotaci předběžně přislíbilo senátorce Jaromíře Vítkové.

V dohledné době bude také zpracována aktualizace projektové dokumentace. A to na základě zkušeností z dosavadních prací. „V projektové dokumentaci byly dost velké problémy. Byla zhruba tři čtyři roky stará, takže jsme se domluvili, že ji necháme zrevidovat, abychom se vyvarovali případných problémů,“ popsala starostka Hana Nedomová. Právě tyto nejasnosti jsou podle vedení města kromě finančních limitů i důvodem toho, proč se zatím nepřistoupí k rekonstrukci toalet a budování zázemí pod promítací plochou.

Ohledně zázemí existoval také plán vyřešit je alespoň provizorně formou uni buněk. Kromě komplikace v podobě [stromů, na které se vztahuje ochranná lhůta](http://www.ohlasy.info/clanky/2017/06/letnak-stromy.html) a nesmějí se kácet, však přibyly další problémy právě v projektové dokumentaci. „Hledali jsme vhodný způsob, jak napojit kanalizaci a vodu, ale při odkrytí hlediště se ukázalo, že rozvody vůbec nevedou tak, jak to bylo plánováno,“ vysvětlil místostarosta Petr Malach.
