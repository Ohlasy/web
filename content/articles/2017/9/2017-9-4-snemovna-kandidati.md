---
title: Kdo chce reprezentovat region ve sněmovně?
perex: Kandidátní listiny do sněmovních voleb jsou odevzdány. Představujeme nejvýše postavené regionální politiky z deseti stran, které mají potenciál získat křesla ve sněmovně.
cover-photo: https://i.ohlasy.info/i/mtnsvzo.jpg
author: Marek Osouch
category: zpravodajství
tags: politika
---

_Kandidátní listiny do sněmovních voleb jsou odevzdány. Je tudíž jasné, na jaká místa se dostali kandidáti z okresu Blansko. Rozhodli jsme se, že u deseti stran, které mají potenciál získat křesla ve sněmovně, nejvýše postavené politiky z okresu stručně představíme._

{% photo src="https://i.ohlasy.info/i/mtnsvzo.jpg" caption="Budova poslanecké sněmovny ČR" author="Jan Polák, Wikimedia Commons" /%}

---

{% profile_photo src="https://i.ohlasy.info/i/xkq3tt7.jpg" name="Dagmar Hamalová" /%}

**Dagmar Hamalová**

Strana, za kterou kandiduje: KDU-ČSL

Pořadí na kandidátce: 5. místo

Lídr strany v Jihomoravském kraji: Jiří Mihola – poslanec

Výsledek v minulých volbách na jižní Moravě: 10,26 procent hlasů a 3 mandáty.

Zkušenosti s politikou: Dagmar Hamalová je od začátku roku 2017 místostarostkou Boskovic, kdy nahradila na tomto postu Jaromíru Vítkovou. Do té doby byla ředitelkou v boskovickém muzeu, zastupitelkou a posléze radní. Pokud by lidovci uspěli výrazněji než před čtyřmi lety a Dagmar Hamalová se dostala do Poslanecké sněmovny, nejspíš by dvě funkce nekumulovala, alespoň takto před časem redakci Ohlasů odpověděla.

---

{% profile_photo src="https://i.ohlasy.info/i/9kxzqr3.jpg" name="Emil Pernica" /%}

**Emil Pernica**

Strana, za kterou kandiduje: KSČM

Pozice na kandidátce: 5. místo

Lídr strany v Jihomoravském kraji: Ivo Pojezný – poslanec
Výsledek v minulých volbách na jižní Moravě: 14,36 procent hlasů a 4 mandáty.

Zkušenosti s politikou: Sedmadvacetiletý Emil Pernica působí od roku 2014 v zastupitelstvu Blanska a stal se také šéfem okresního výboru KSČM. V jiných volbách zatím kandidoval bez úspěchu.

---

{% profile_photo src="https://i.ohlasy.info/i/bi54c6a.jpg" name="František Novotný" /%}

**František Novotný**

Hnutí, za které kandiduje: STAN

Pozice na kandidátce: 5. místo

Lídr v Jihomoravském kraji: Jana Krutáková – starostka Moravské Nové Vsi

Výsledek v minulých volbách na jižní Moravě: kandidovaly na kandidátce TOP 09, kde ale Blanensko za STAN nikdo nereprezentoval

Zkušenosti s politikou: František Novotný je už sedm let starostou v obci Křtiny, ještě o čtyři roky déle zastupitelem Křtin. Za jeho působení na postu starosty dosáhly letos Křtiny na ocenění Vesnice roku Jihomoravského kraje. Kandidoval dvakrát i v krajských volbách, nikdy ale neuspěl.

---

{% profile_photo src="https://i.ohlasy.info/i/warchm2.jpg" name="Hana Nedomová" /%}

**Hana Nedomová**

Strana, za kterou kandiduje: ČSSD

Pozice na kandidátce: 8. místo

Lídr v Jihomoravském kraji: Bohuslav Sobotka – předseda vlády

Výsledek v minulých volbách na jižní Moravě: 22,94 procent hlasů a 6 mandátů

Zkušenosti s politikou: Hana Nedomová je od roku 2014 starostkou Boskovic, předtím čtyři roky seděla v opozici v zastupitelstvu a pracovala na blanenském a posléze krajském úřadu. Také ona pro Ohlasy prohlásila, že pokud by ve sněmovních volbách uspěla, vzdá se křesla starostky a nebude dvě funkce kumulovat.

---

{% profile_photo src="https://i.ohlasy.info/i/m1dnqsr.jpg" name="Jan Hrnčíř" /%}

**Jan Hrnčíř**

Strana, za kterou kandiduje: SPD

Pozice na kandidátce: 1. místo, sám je tak lídr

Výsledek v minulých volbách na jižní Moravě: nekandidovala

Zkušenosti s politikou: Jan Hrnčíř je od podzimu 2016 zastupitelem Jihomoravského kraje, kdy také z pozice lídra kandidátky SPD dokázal uspět. Jeho politická kariéra je svázaná s působením Tomia Okamury v politice. Už v roce 2013 totiž za jeho hnutí Úsvit neúspěšně kandidoval do sněmovny. Mimo politiku působí v Blansku jako ředitel Institutu terciárního vzdělávání.

---

{% profile_photo src="https://i.ohlasy.info/i/rhy5ewt.jpg" name="Lenka Dražilová" /%}

**Lenka Dražilová**

Hnutí, za které kandiduje: ANO 2011

Pozice na kandidátce: 4. místo

Lídr v Jihomoravském kraji: Taťána Malá – náměstkyně jihomoravského hejtmana

Výsledek v minulých volbách na jižní Moravě: 17,34 procent a 5 mandátů

Zkušenosti s politikou: Lenka Dražilová, ředitelka domova pro seniory v Blansku, se v politice pohybuje přes deset let. V roce 2006 a 2010 uspěla v komunálních volbách na kandidátce ODS, poté však přešla k hnutí ANO, za které dnes vykonává zastupitelský mandát. Od loňského podzimu je také za ANO krajskou zastupitelkou a letos dostala šanci proniknout i do sněmovny.

---

{% profile_photo src="https://i.ohlasy.info/i/s1dvear.jpg" name="Libor Hoppe" /%}

**Libor Hoppe**

Strana, za kterou kandiduje: ODS

Pozice na kandidátce: 4. místo

Lídr v Jihomoravském kraji: Petr Fiala – poslanec

Výsledek v minulých volbách na jižní Moravě: 7,01 procent hlasů a 2 mandáty

Zkušenosti s politikou: Libor Hoppe z Lipůvky zatím v žádných volbách nekandidoval, letos je to tedy jeho premiéra. Má firmy zabývající se ostrahou osob a majetku.

---

{% profile_photo src="https://i.ohlasy.info/i/hcjurit.jpg" name="Michal Staněk" /%}

**Michal Staněk**

Strana, za kterou kandiduje: Zelení

Pozice na kandidátce: 15. místo

Lídr v Jihomoravském kraji: Michal Berg – podnikatel

Výsledek v minulých volbách na jižní Moravě: 3,27 procent hlasů a žádný mandát

Zkušenosti s politikou: Michal Staněk z Boskovic kandidoval v různých volbách postupně od roku 2006, pokaždé ale neúspěšně. Přesto však jako náhradník nakonec zasedl mezi roky 2006 a 2010 v místním zastupitelstvu, kam kandidoval za uskupení Nestraníci pro Moravu.

---

{% profile_photo src="https://i.ohlasy.info/i/jtwyriq.jpg" name="Michal Sýkora" /%}

**Michal Sýkora**

Strana, za kterou kandiduje: Svobodní

Pozice na kandidátce: 12. místo

Lídr v Jihomoravském kraji: Petr Pořízek – podnikatel

Výsledek v minulých volbách na jižní Moravě: 2,59 procent hlasů a žádný mandát

Zkušenosti s politikou: Michal Sýkora působí v Šebrově-Kateřině od roku 2014 jako zastupitel, loni neúspěšně kandidoval v krajských volbách.

---

{% profile_photo src="https://i.ohlasy.info/i/2ujl9ee.jpg" name="Petr Novotný" /%}

**Petr Novotný**

Strana, za kterou kandiduje: TOP 09

Pozice na kandidátce: 11. místo

Lídr v Jihomoravském kraji: Vlastimil Válek – přednosta na radiologické klinice Fakultní nemocnice Brno

Výsledek v minulých volbách na jižní Moravě: 9,79 procent hlasů a 2 mandáty

Zkušenosti s politikou: Petr Novotný, který pracuje v Letovicích jako učitel na místní střední škole, se pohybuje v politice od roku 2006. Tehdy v komunálních volbách získal mandát v barvách ODS, v dalších dvojích volbách do letovického zastupitelstva už hájil barvy tehdy vzniklé TOP 09. Neúspěšně dvakrát kandidoval v krajských volbách.

---

Šanci na úspěch dávají předvolební průzkumy také Pirátům. Ti však nikoho z okresu Blansko na kandidátce nemají. A aby politických stran a hnutí nekandidovalo málo, k výše vyjmenovaným společně s Piráty přijdou každému domů volební lístky s ještě dalšími patnácti uskupeními. Od různých protiuprchlicky naladěných stran, které mají odpor proti migrantům už ve svém názvu, až po hnutí s názvem Cesta odpovědné společnosti nebo Radostné Česko.
