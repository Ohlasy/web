---
title: „Alfa a omega je řešení současné situace sportovců.“
perex: Rozhovor s opozičním zastupitelem Radkem Mazáčem (Sportovci pro Boskovice), který se stal možná trochu nečekaným vítězem jednání zastupitelstva o sportovní hale.
cover-photo: https://i.ohlasy.info/i/tihanjn.jpg
author: Tomáš Trumpeš
category: rozhovory
tags: politika
---

*Rozhovor s opozičním zastupitelem Radkem Mazáčem (Sportovci pro Boskovice), který se stal možná trochu nečekaným vítězem jednání zastupitelstva o sportovní hale. A to s neméně nečekaným návrhem, totiž aby zastupitelé bod úplně stáhli z programu. Především díky hlasům hnutí ANO, lidovců a některých komunistů se opozici podařilo prosadit tento návrh proti vůli ČSSD.*

{% photo src="https://i.ohlasy.info/i/tihanjn.jpg" author="Tomáš Znamenáček" %}

**Co vás vedlo k tomu, že jste navrhl stažení bodu týkajícího se projednání sportovní haly z programu zastupitelstva?**

Jak jsem uvedl ve zdůvodnění, vidím tam širším souvislosti a myslím si, že abychom ten materiál mohli odhlasovat, měl by být doplněn v několika bodech. Prvním bodem je návrh řešení současné situace. Jestli se bavíme o budoucnosti sportování, jestli se máme bavit o rozpočtu, o nákladech, tak jsou to spojité nádoby. Druhá záležitost: měli bychom přece jen precizovat částky *(finanční odhady jednotlivých variant, pozn. red.)*. Bavíme se v řádech stamilionů korun, takže je to zodpovědné kvůli občanům. Nemůžeme zůstat v obecné rovině, měli bychom to zpřesnit.

**Čekali jste, že ten návrh projde?**

Vyplynulo to během jednání. Ať je situace v zastupitelstvu jaká chce, tak si myslím, že to má pracovní rovinu. Když se podíváte na zastupitelstvo, tak i když se koalice s opozicí samozřejmě někdy dohaduje, tak pracovní režim, kdy reagujeme na vzniklou situaci, je zcela viditelný. Myslím, že v tomto volebním období se třeba daleko častěji berou technické přestávky na poradu klubů, kdy se problémy řeší přímo na zastupitelstvu. Takže to vzniklo po interní debatě nás Sportovců, návrh jsme předložili. Nedá se říct, jestli jsem s tím počítal, prostě jsme chtěli tu situaci vyřešit, chtěli jsme to zprecizovat. A jsem rád, že to prošlo.

**Nemohl by to někdo paradoxně od vás Sportovců, kteří by měli tlačit na to, aby hala byla co nejdříve, jak další průtah?**

Ne, ne. V jedné rovině to může vypadat, že něco odkládáme, ale když už se o tom bavíme a ten zásah do rozpočtu města je zcela zásadní – tak když jsme si tohle položili na misky vah, je odklad o tři měsíce určitě něco, co stojí za to, aby se to vyprecizovalo. A pokud se bavíme o prodloužení výstavby, předpokládám, že jsou stále platná ustanovení, že se má jednat se zástupci majitelů nemovitostí, které by město případně mohlo koupit. To jsou zásadní věci, takže jestli se to teď zdrží o dva tři měsíce, bude to mít v konečném důsledku dvojí efekt: první je vyřešení situace sportovců a sportovišť, a druhý zpřesnění a já věřím, že i snížení ceny, která bude na výstavbu sportovišť vynaložena.

**Takže věříte, že příští jednání zastupitelstva by to mohlo posunout zase někam dál? Mělo by říct, kde hala bude, když to dnešní jednání neřeklo?**

Myslím, že ta pravděpodobnost je velká. Je tady rozpor mezi koalicí a opozicí, ale myslím, že tady zazněl směr, kterým by se to mohlo ubírat. I když dochází k rozporům, zaznělo dnes pár návrhů, o které bychom se mohli opřít. Řekli jsme si, že pro nás by prioritou bylo řešení na ulici Sušilova. S tím, že potřebujeme znát cenu, za kterou je pan Paroulek ochoten prodat pozemky v Červené zahradě.

**Pan Huzlík na závěr vyjádřil nelibost nad tím, že zastupitelstvo nereflektovalo návrh sportovní komise, aby se na řešení přechodné situace koupila nafukovací hala. Proč jste to rovnou nenavrhli třeba zařadit do rozpočtu? Nebo myslíte že by to mohlo schválit už příští zastupitelstvo?**

My nejsme předkladatelem návrhu, tím je paní starostka. To, co tady zaznělo, si zaslouží trošku propracovanosti. Přece jen mluvíme o věci, která má nějakou technickou složitost a vyžaduje cenovou erudicitu. Podle mého názoru je možné to předložit, není to nic, co bychom do příštího zastupitelstva nestihli připravit, aby se to zapracovalo do případného návrhu.

**A budete to chtít?**

Já si myslím, že ano. Navazuje to na naše vystoupení. Jeden z podstatných bodů, proč jsme materiál nechtěli podpořit, je právě doplnění o řešení současné situace. To je alfa a omega.

**Co to pro vás znamená politicky? Vnímáte to tak, že se vám dnes povedlo rozklížit stávající koalici? Část byla proti vašemu návrhu, část se zdržela, ale značná část kolice hlasovala s vámi.**

Určitě to tak neberu. Toto není politické téma. Tady jde o to, abychom měli kde sportovat, tu politickou rovinu neberu. Ať si občané myslí o fungování koalice a opozice cokoli, tak toto je jiskřička pracovní roviny zastupitelstva, kdy se zde nebojíme komunikovat. Beru to pozitivně. To, že se někdo nevymezil a nedrží si hranici koalice – opozice, tak o tom komunální politika je. Pokud se nám to bude dařit i do budoucna, bude to jen ku prospěchu občanů.

**Ale do komunálních voleb zbývá necelý rok. Nemůže se stát, že před nimi zde bude mít zase hlavní téma, jestli hala ano, nebo ne? Respektive jestli na Sušilově, nebo v Červené zahradě? A politická scéna bude takto polarizovaná?**

Myslím, že hlavních témat do voleb bude daleko víc než hala. Máme zde nemocnici, výstavbu polytechnického centra. Nedostatku témat se nebojím.

**Ani toho, že se kvůli lokalitě pro halu zakopete na pozicích?**

Určitě ne. Poučme se. Je vidět, že když se názory polarizují a zakopáváme se v liniích, nikam to nevede. Jen toto volební období je příkladem toho, že to neprospělo vůbec nikomu. Je třeba mít za prvé nadhled a za druhé trošku pochopení. A za třetí trochu vstřícnosti. Pak to může fungovat bez větších problémů.

**Ale abychom to na závěr zopakovali: vy jako Sportovci pro Boskovice jdete do těch dalších jednání s tím, že preferujete halu na Sušilově. Zdá se vám dobrá.**

Ta varianta se nám zdá dobrá a zdá se nám dobré i vyřešení aktuální situace nafukovací halou. Ale jedním dechem musím dodat, že chceme slyšet i cenu za výkup pozemků v Červené zahradě. To má z dlouhodobého hlediska svůj význam a svůj smysl.

**A neradi byste opustili myšlenku vybudování atletického oválu.**

Přesně tak.
