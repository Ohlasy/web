---
title: "Část ČSSD s námi nechce komunikovat. Bez vysvětlení"
cover-photo: https://i.ohlasy.info/i/jydoywu.jpg
author: Tomáš Trumpeš
category: názory a komentáře
tags: politika
---

*V prosincovém editorialu se snažíme vysvětlit zvláštní situaci, do které jsme se dostali při komunikaci s částí boskovické ČSSD.*

{% photo src="https://i.ohlasy.info/i/jydoywu.jpg" author="Tomáš Znamenáček" %}

Ohlasy v poslední době čelily několika ne zrovna příjemným situacím, kterým nás vystavili politici z části boskovické ČSSD. Starostka Hana Nedomová nám dlouhodobě odmítá bez udání důvodu poskytnout rozhovor, který měl mimo jiné být součástí prosincového tištěného vydání. Významný člen ČSSD Milan Kolínský s námi nekomunikuje vůbec a zastupitelé Martin Charvát a Oldřich Grulich nám nejenže neodpověděli do [zastupitelské ankety](http://www.ohlasy.info/clanky/2017/10/anketa-zastupitele.html), ale ještě nás obvinili z překrucování faktů, polopravd a útoků na stávající koalici.

Vztah mezi novináři a politiky bývá logicky napjatý. Mrzí nás, že ani přes naše urgence a snahu si věci vysvětlit nikdo z politiků nedoložil konkrétní příklady z našich článků, kde mělo dojít k významovým posunům. Případné chyby nemůžeme vyloučit, ale pokud kritiku nedoprovází snaha o vysvětlení a otevřenou debatu, působí tato obvinění nedůvěryhodně. My podobné diskusi otevřeni jsme.

Rozhodně odmítáme, že bychom účelově překrucovali fakta a předpojatě útočili na kterýkoliv proud na zdejší politické scéně. Jsme zastánci věcné debaty nad jednotlivými tématy, při případné snaze o komplexní hodnocení celé koalice bychom jistě našli negativa, stejně jako nezanedbatelné množství pozitivních věcí. Nezabýváme se politikou na nekriticky fanouškovské, ani předpojatě nenávistné bázi.

Samozřejmě nemůžeme ignorovat témata, která jsou někomu nepříjemná, i kdyby jinak činil sebelepší kroky. Stejně tak nemůžeme poskytovat prostor jen jedné straně případných konfliktů, ať už si o jejich podstatě myslíme cokoliv.

Neochotu komunikovat prakticky bez vysvětlení s námi a našimi čtenáři samozřejmě za pozitivní pokládat nemůžeme. Zároveň se nechceme uchylovat k jakýmkoliv podrážděným a útočným reakcím, ale rádi bychom se drželi toho, co je vlastní podstatou naší práce: nadále informovat o boskovickém dění a v rámci možností se snažit zprostředkovávat vám i postoje a názory všech relevantních aktérů. Budeme se nadále snažit o věcnou diskusi a budeme se snažit nadále neztrácet důvěru v to, že ačkoliv nás proti sobě někdy staví naše práce či naše názory, jde nám i politikům v zásadě o pozitivní rozvoj společnosti, jejíž jsme součástí, a místa, kde společně žijeme.
