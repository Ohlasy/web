---
title: Rok od auditu v nemocnici jsou jeho výsledky stále utajené
cover-photo: https://i.ohlasy.info/i/ihq218r.jpg
author: Marek Osouch
category: zpravodajství
tags: nemocnice politika
---

*Před rokem zadala dozorčí rada boskovické nemocnice zpracovat audit finančního hospodaření nemocnice. Od té doby ale nikdo nezveřejnil žádné výsledky, i když už dávno existují.*

{% photo src="https://i.ohlasy.info/i/ihq218r.jpg" author="Tomáš Znamenáček" /%}

Jak se tedy celý audit vyvíjel a budou někdy známé jeho výsledky, [když audit dokonce prověřuje policie](http://www.ohlasy.info/clanky/2016/12/dalsi-trestni-oznameni.html)?

**Únor 2016** – Dozorčí rada uložila jednateli boskovické nemocnice nechat zpracovat audit finančního hospodaření a benchmarkingu nákladů „v zájmu zjištění objektivních podmínek hospodaření a z důvodu zjištění objektivních informací pro nového jednatele nemocnice a vzhledem k tomu, že není dozorčí radě známa skutečnost o tom, že by někdy v minulosti byl zpracován audit“.

**Březen 2016** – Do konce března byl vybrán auditor.

**Květen 2016** – Audit je hotový.

**Srpen 2016** – Dozorčí rada, která uložila vypracovat audit, ho dostává na stůl až tři měsíce po vypracování. Výsledky členy dozorčí rady nejspíš natolik překvapily, že audit neuzavřela, ale požádala o doplňující informace ze strany jednatele nemocnice, kompetentních pracovníků nemocnice nebo právního oddělení.

**Září 2016** – Výsledky auditu dostávají na stůl boskovičtí radní, kteří jsou zároveň členy valné hromady boskovické nemocnice. Starostka Boskovic Hana Nedomová (ČSSD) říká, že jsou v auditu pro ni závažné informace a že rada možná podá žaloby. „Problematických věcí z mé strany tam bylo osm až deset, od kontroly, přes veřejné zakázky a další věci. Uvidíme, jaká vysvětlení k tomu dají jednotliví zaměstnanci, jestli je to pravda, nebo ne, a jaké podají doplňující informace. Pak případně zvážíme podnět podání žaloby,“ prohlásila tehdy starostka Boskovic.

**Říjen 2016** – Dozorčí rada dostává doplňující informace od pracovníků nemocnice a dalších předvolaných osob. Vyvracejí informace, které obsahuje audit.

**Listopad 2016** – Problematika auditu stále není uzavřena, přestože pracovníci podali vysvětlení už předchozí měsíc. „Na auditora jsou odeslány dotazy a čekáme na jeho vyjádření,“ řekl tehdy pro Ohlasy jednatel boskovické nemocnice Miloš Janeček. V listopadu také na jednání rady města přichází starostka s informací, že kvůli auditu v nemocnici někdo podal trestní oznámení. Neříká, na co konkrétně trestní oznámení míří, zda na způsob vypracování, cenu nebo na jeho výsledky, které viděli pouze radní, dozorčí rada a vedení nemocnice. Zároveň vyloučila, že by trestní oznámení podala rada města, jak nastínila v září.

**Prosinec 2016** – Kolem auditu se mluví také na jednání zastupitelstva. Starostka říká, že audit ještě není hotov. Opoziční zastupitel a člen dozorčí rady nemocnice Miroslav Klíma (ODS) ale oponuje, že audit už je hotový, protože auditor za něj dostal zaplaceno. Pouze se podle jeho slov zapracovávají připomínky.

**Leden 2017** – Stále není hotovo, ale zdá se, že se blíží další krok ke zveřejnění. „Komunikace se zhotovitelem auditu proběhla a momentálně připravujeme rozbor stanovisek odpovědných manažerů k závěrům auditora. Jakmile bude tento dokument sestaven, bude předložen dozorčí radě k projednání. Očekávám toto předání v průběhu ledna,“ řekl nemocniční analytik Dan Štěpánský na začátku ledna. Posledního ledna však svá slova o předání přehodnotil. Podle něj nemohou zprávu se zapracovanými připomínkami dozorčí radě předat, protože audit prověřuje policie.

**Únor 2017** – Vše je i po roce utajené, i když podle jednatele nemocnice se už skutečně blíží ukončení auditu. „Výsledek bude předán dozorčí radě, která jej nařídila. Další dotazy tedy směřujte na ni,“ řekl jednatel.

Audit tak stále není veřejný a k jeho výsledkům se nevyjádřil jednatel nemocnice ani nikdo z radních, kteří tvoří valnou hromadu nemocnice a vypracovaný audit viděli. Starostka Hana Nedomová (ČSSD), místostarostka Dagmar Hamalová (KDU-ČSL), ani radní Karel Ošlejšek (ČSSD) či Milan Kolínský (ČSSD) nechtěli audit vůbec nijak komentovat. „Auditorem uvedené nedostatky na straně jedné a nesouhlas odpovědných zaměstnanců nemocnice na straně druhé mi nepřísluší komentovat,“ prohlásil Kolínský. Podobně nechtěl k auditu nic říct ani radní Vladimír Farský (KSČM). „Audit zadala dozorčí rada, nám nepřísluší se k němu vyjadřovat,“ sdělil.

Podle radní a bývalé primářky boskovické nemocnice Martiny Přichystalové (ANO) audit nic zásadního nepřinesl. „Výsledky auditu považuji ze svého laického pohledu za nevýznamné,“ tvrdí, čímž si svým způsobem protiřečí se zářijovým prohlášením starostky, která tehdy mluvila o problematických oblastech, na něž audit podle ní narazil. Podrobnější ale už nebyla, podobně jako Jaromíra Vítková (KDU-ČSL). „Není to ještě uzavřeno. Rada města jako valná hromada zadala dozorčí radě úkol, aby se některé věci z auditu vysvětlily. Dál k tomu nemám co říct,“ vyjádřila se bývalá místostarostka. Poslední dva členové městské rady místostarosta Petr Malach (ČSSD) a radní Pavel Schwarzer (ANO) si na výsledky podle svých slov nepamatují.

Ani členové dozorčí rady, kteří mají dohlížet na hospodaření nemocnice, nechtějí o auditu mluvit. Předseda dozorčí rady Josef Konopka opakovaně slíbil zaslat vyjádření, nikdy tak ovšem do dnešního dne neučinil. Jediným, kdo se k auditu za dozorčí radu nějak vyjádřil, je už dříve zmíněný Miroslav Klíma. „Z mého pohledu byly v auditu nesprávné informace, které následně vyvrátili i odpovědní pracovníci nemocnice a úřadu,“ prohlásil. Tento pohled na audit není ojedinělý u Miroslava Klímy. Nespokojenost se způsobem vypracování auditu byla podle informací Ohlasů i mezi dalšími členy dozorčí rady. 

Utajování auditu, který měli k dispozici radní na svém jednání v září minulého roku ještě před podáním trestního oznámení, považuje opoziční zastupitel Radek Mazáč (Sportovci Boskovice) za zvláštní. Materiál, kterým se radní zabývali, si jako zastupitel vyžádal. Podle svých slov ho ale dodnes nedostal. „Materiál už jednou vznikl, tak má být veřejný. Není důvod ho skrývat, i když něco prověřuje policie,“ řekl. „Vím jen to, že audit nebyl dokončen, i když už auditor dostal zaplaceno, což nechápu. Auditor má nejdříve udělat kontrolu, následně má být oponentura a na to má navazovat dopracování auditu,“ tvrdí zastupitel. K dopracování po oponentuře, v tomto případě výpovědích odpovědných zaměstnanců před dozorčí radou, už právě nemělo dojít. 
