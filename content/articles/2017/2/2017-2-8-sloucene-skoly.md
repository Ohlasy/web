---
title: Školy zůstanou sloučené, konkurz na ředitele bude za rok
perex: Boskovická městská rada se na svém zasedání na konci ledna zabývala vyhodnocením výhod a nevýhod sloučení základních škol do jedné instituce. K čemu došla?
cover-photo: https://i.ohlasy.info/i/pryikfs.jpg
author: Tomáš Trumpeš
category: zpravodajství
tags: vzdělávání školství
---

*Boskovická městská rada se na svém zasedání na konci ledna zabývala vyhodnocením výhod a nevýhod sloučení základních škol do jedné instituce. Zároveň se radní usnesli, že příští rok vypíší konkurzy na ředitele základní i mateřské školy.*

{% photo src="https://i.ohlasy.info/i/pryikfs.jpg" author="Tomáš Trumpeš" /%}

Podle místostarostky Dagmar Hamalové z vyhodnocování kladů a záporů sjednocení škol jednoznačně vyplývá, že u základní i mateřské školy sloučení přineslo finanční úspory. „Další kladem sloučení je zvýšená efektivita, zejména u základní školy. Jsou více využívány úvazky učitelů, je zajištěna vysoká aprobovanost, a pokud by učitelé měli na jedné škole částečný úvazek, mají možnost mít úvazek plný s tím, že dochází na jiné pracoviště.“ Pro větší školní instituci je příznivé i to, že může spojovat investice. Při dnešním systému financování je pro ředitele výhodnější investovat ve škole, která má více žáků.

Mezi nevýhodami sloučení vnímá městská rada především připomínky veřejnosti. A ty se týkají především určité specializace základních škol, na kterou byli rodiče v Boskovicích dříve zvyklí. Škola na Slovákově se profilovala jako sportovní, Zelená jako matematická a Sušilova jako škola zaměřená na jazyky. „Pro budoucnost základní i mateřské školy je velmi důležitá kvalita v souvislosti s profilací. Město má hotový strategický plán, nyní se zpracovávají místní akční plány pro oblast vzdělávání a s ohledem na tuto budoucnost považujeme za stěžejní zpracovat novou koncepci základní školy a upravit koncepci mateřské školy,“ popsala místostarostka Dagmar Hamalová. Aktualizování koncepcí bude nutné i kvůli nové školské legislativě.

V souvislosti s potřebou nových koncepcí se rada rozhodla také otevřít příležitost k personálním změnám ve vedení obou institucí. V únoru 2018 proto proběhne výběrové řízení na ředitele mateřské i základní školy. V té době stávajícím ředitelům vyprší šestiletý mandát. Vedení města konkurzy vypisovat nemuselo a stávající ředitele mohlo ve funkcích ponechat. Místo toho rada s předstihem rozhodla a oznámila, že konkurzy vypíše. Předpokládaný termín nástupu ředitelů je 1. srpen 2018.

Současný ředitel základní školy Vladimír Ochmanský nedávno [v rozhovoru pro Ohlasy](http://www.ohlasy.info/clanky/2017/01/rozhovor-ochmansky.html) deklaroval, že má zájem ve funkci pokračovat. Podobně se vyjádřila ředitelka mateřské školy Dagmar Burianová. I ta spíše předpokládá, že se konkurzu zúčastní, také z toho důvodu, že má chuť podílet se na dokončení některých věcí právě v souvislosti s probíhajícími změnami ve školství.

Do situace se rovněž promítá, že byl schválen nový školský zákon a nyní se očekává, jak budou vypadat jednotlivé prováděcí vyhlášky. Mají vznikat nové výukové programy, změnit by se měl i způsob financování škol – ten se nyní odvíjí podle počtu studentů, v budoucnu by to mělo být podle odučených hodin. „Velkou roli bude hrát kvalita jednotlivých vzdělávacích programů. V současné době jezdí referenti úřadu na patřičná školení a připravují podklady pro vedení města, abychom věděli, co v rámci výběrových řízení budeme očekávat od uchazečů. Nová koncepce bude muset reagovat na nové trendy, které se pro nadcházející období ve školství očekávají,“ uvedla boskovická starostka Hana Nedomová.

K ponechání boskovických škol pod hlavičkou jedné instituce se pozitivně vyjádřila i školní inspekce a další odborné instituce, se kterými město tuto problematiku konzultovalo. „Metodika není jednotná, není jednoznačně řečeno, že se doporučují velké nebo menší školy, vždy se má vycházet z místních podmínek,“ vysvětlila Dagmar Hamalová. V Boskovicích se tedy upřednostňuje ponechat školy sloučené, ale v rámci jedné instituce více profilovat jednotlivá pracoviště. „Město dnes určitě neuvažuje o tom, že by školy rozdělilo, ale vidíme velkou příležitost pro profilaci,“ doplnila místostarostka. Materiál, na základě kterého rada dospěla k tomuto závěru, se zpracovával dva roky. Ani mezi pedagogy podle něj nepanuje shoda – někteří sloučení přivítali, jiní se s ním obtížně sžívají.

Větší míru profilace si udržely mateřské školy, které ji také průběžně dále rozvíjejí. Podobnou nabídku by měla připravit i základní škola. Do jaké míry by tato nabídka měla být nová a do jaké míry by odpovídala dřívějšímu zaměření škol, není zatím zcela zřejmé. Ovlivnit to kupříkladu může i výstavba polytechnického centra na Slovákově. „Návaznost je určitě důležitá, některé profily jsou historicky dány a očekávány. Bude to na novém řediteli, ale určitě bychom chtěli zachovat to, co veřejnost vnímá pozitivně. Ale jsou tady i nové příležitosti,“ uvedla Dagmar Hamalová. Podle ní bude důležité, aby základní i mateřská škola dokázaly přijít s kvalitní nabídkou pro občany Boskovic, ale do budoucna by měla tato nabídka být zajímavá a konkurenceschopná pro celý region. „A samozřejmě to souvisí s novou legislativou. Změny, které teď ve školství probíhají, jsou docela zásadní. Aktuálně se školy musejí hodně zabývat péčí o žáky se specifickými potřebami, což je velice zásadní změna, nová legislativa předpokládá, že to bude nadále pokračovat, bude přibývat asistentů pedagogů. To je jedna velká změna, která školy proměňuje, a určitě přijdou další, které budou souviset i se změnou financování a tlakem na kvalitu škol,“ uzavřela Dagmar Hamalová.
