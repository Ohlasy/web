---
title: Když se chce, tak to jde
cover-photo: https://i.ohlasy.info/i/zbssh23.jpg
author: Marek Osouch
category: názory a komentáře
---

*Neustále slýchávám, že jsou naše noviny velmi kritické a nikdy nikoho nepochválí. Jedním z mnoha důkazů budiž tento komentář. Tady je totiž pochvala skutečně na místě a myslím, že se mnou budou souhlasit zastánci současné boskovické koalice i její odpůrci.*

{% photo src="https://i.ohlasy.info/i/zbssh23.jpg" caption="Dokončený chodník ke hřbitovu" author="Tomáš Trumpeš" /%}

Ta pochvala bude mířit ke stavbě, o které se mluví už spoustu let a dosud se jí nikdo příliš nezabýval. Až současné vedení města se do tohoto problému skutečně opřelo s cílem ho vyřešit. Poprvé měla současná rada na stole materiál zabývající se touto stavbou v listopadu 2015, podruhé v dubnu následujícího roku, poté v červnu a dále v září, kdy zastupitelé nakonec jednohlasně souhlasili s odkupem řady pozemků.

Řeč je o chodníku ke hřbitovu, který slibovaly občanům i předchozí koalice, ale nikdy svému slibu nedostály. Chápu, že to nebyl jednoduchý úkol, ale pokud v minulosti skončil jen u toho, že část majitelů nechce prodat své pozemky nutné k výstavbě chodníku, jako v první fázi u současných vyjednávání, a dál se tento problém neřešil, tak je to špatně. Současné vedení se tam totiž nezastavilo, ale zaúkolovalo úředníky přesvědčovat majitele dál k prodeji pár metrů pozemku pro chodník. A těm se to podařilo.

Část pozemků město odkoupilo, část směnilo, a i v dalších pozdějších názorových přemetech vycházelo majitelům vstříc s věcnými břemeny a dalšími podmínkami, jen aby vlastníci svolili, podepsali smlouvu a chodník mohl skutečně vzniknout.

O těchto peripetiích, které s sebou tato stavba nesla, občan často ani netušil. Vidí jen to, že chodník stále není a vidí jedno pole, na jehož okraji by krásně mohl vést, protože už je tam stejně vyšlapaná cestička. Už ale neví, že to jedno pole je rozdělené na dvacítku pásů s různými majiteli, přičemž u jednoho pásu je i více než jeden vlastník. A ti mají různé motivy a různé představy, proč pár desítek metrů svého pozemku prodat, nebo ne. Vynecháme-li směny, celkově město zaplatilo za více než 450 metrů čtverečních zhruba 165 tisíc korun, což je pro zhruba 300milionový rozpočet města velmi nízká částka.

O získání všech pozemků pro stavbu chodníku informovalo město letos v polovině srpna. Následovalo vyřízení stavebního povolení, dále výběr stavební firmy a podepsání smlouvy, a to hned den po jednání rady, kdy ji radní schválili, konkrétně 6. září. Bylo to tedy skutečně bleskurychlé, jak potřebná povolení, tak výběr firmy. Jindy radní dávají na podepsání smlouvy klidně měsíc, tady ale mělo vedení města naspěch.

Přímo ve smlouvě je stanoveno, že firma začne se stavbou nejpozději 14. září a bude mít na její dokončení 65 dní. Nakonec to zvládla rychleji, a tak už v pátek 27. října byl na novém chodníku za jeden milion korun [zapózovat boskovický showman Petr Malach](https://scontent-frx5-1.xx.fbcdn.net/v/t31.0-8/22829262_1490163967732895_6649176816798019982_o.jpg?oh=f84f4dc595a4c3b2508e411d50b3f992&oe=5AAD1163).

Pro mě až neuvěřitelný čas, za který se firmě podařilo postavit úplně nový chodník o celkové délce přibližně 400 metrů. Tlak od města, aby vše bylo hotové na dva dušičkové víkendy, je pochopitelný. Tyto dny totiž na hřbitov zamíří největší množství lidí, kteří budou moci nový chodník nejen vidět, ale i vyzkoušet. Příští rok by navíc už bylo pozdě, to už touto dobou bude po komunálních volbách, a body ve volební kampani by tak nový chodník stávajícímu vedení už nepřinesl.

Kdyby šly takovým tempem opravy chodníků i v jiných částech Boskovic, bylo by to skvělé. Tam se mi ale zdá, že dělníci nespěchají, přestože nezakládají nový chodník, ale jen rekonstruují ten starý a pracují na kratším úseku, než je nově vzniklý u hřbitova. Třeba se ale s blížícím koncem volebního období zrychlí práce i tam.
