---
title: Putování skřítka Vítka je knihou o naději
cover-photo: https://i.ohlasy.info/i/xttthfv.jpg
author: Anna Dudková
category: zpravodajství
tags: kultura
---

*Kolik toho musí malý skřítek nachodit v tajemném lese, než dojde ke štěstí? Kolik naděje je potřeba ke splnění snu? Tyto otázky pokládá knížka Putování skřítka Vítka, která byla pokřtěna v sobotu 11. března v Kafe za rohem.*

{% photo src="https://i.ohlasy.info/i/xttthfv.jpg" author="Tomáš Znamenáček" /%}

Skřítka Vítka si vysnila a vytvořila Lenka Dokoupilová, která jeho dlouhou cestu vepsala do své první knihy. „Plán napsat tuto knížku vznikl už dávno. Je to můj dlouhodobý sen, který se konečně vyplnil,“ vypráví autorka. „Knížka je pro mě hlavně o naději. O naději, kterou jsem jednu dobu vůbec neměla. Ale nakonec se ukázalo, že to, co bylo jednu chvíli hrozné, je najednou to nejlepší, co se mi mohlo stát. K takovému zjištění dojde na konci svého putování i Vítek.“

Lenka Dokoupilová je profesí zdravotní sestra. „Má práce je hodně náročná, pracuji v Letovicích v LDN na směny a je pro mě velmi těžké vyšetřit čas na tvoření. Bez něj bych ale nemohla žít. Vždycky se těším, až budu moct vyrazit do lesa, procházet se tam a sbírat nejen nápady, ale i klacíky, kořeny a další přírodniny. Z vycházky se obvykle vracím s kupičkou větviček pro další tvorbu. Příroda mě hrozně baví, je to nekonečná studna inspirace. Lidská ruka nedokáže udělat to, co vytvoří příroda.“ 

{% photo src="https://i.ohlasy.info/i/yygtc8n.jpg" author="Tomáš Znamenáček" /%}

Příroda je také nosným tématem veškeré její tvorby. Lenčin profil [Pod ořechem](https://www.fler.cz/pod-orechem) na prodejním serveru Fler.cz je plný něžných i veselých lesních bytostí a tvorů, kteří se koukají z fotek a obrázků, jsou namalováni na kouscích dřeva i dotvořeni z materiálu nalezeného v lese.

Na tuto tvorbu navazuje i Putování skřítka Vítka. „Vítka jsem vytvořila podle své dávné představy. Kostru má z drátků, tělo je z ovčího rouna, botky jsem vyřezala z kůry. Hlavu a ruce jsem vymodelovala z polymerové hmoty. Jeho osobnost krásně podtrhla Hanka Přikrylová, která mu ušila oblečení, i brašnu s bukvicemi. Tvorečky, které Vítek cestou potkal, vytvořila sama příroda, já jsem jen dodělala pár drobností.“ Drobná knížka s působivými fotografiemi lesního skřítka Vítka a vyprávěním o jeho dobrodružství je původně určena hlavně menším dětem, už si ale našla cestu i k mnoha dospělým. „Překvapilo mě, kolik dospělých si knihu už koupilo. Myslela jsem, že Vítek osloví hlavně děti, moc mě ale potěšilo, že zaujme i dospělé čtenáře. Knížku jsem nezamýšlela jako nějaké literární veledílo, ale je v ní obrovský kus mě. Základem příběhu je, že se Vítkovi kvůli nepřízni osudu změní život k lepšímu. To je pro mě velmi důležité poselství.“

Knížka plná fotografií autorčina zamilovaného lesa měla být původně ilustrovaná, fotoaparát nalezený pod vánočním stromečkem ale celý koncept změnil. „Vyrobila jsem tehdy loutku Vítka a spolu s mými dětmi a mojí kamarádkou Pavlínkou jsme strávily krásné tři dny v nádherném lese u Vřesic, kde jsme Vítka fotily. O některých místech, kde příběh nafotím, jsem měla jasno už dopředu, jiná jsem hledala v průběhu focení. Mnohdy bylo hodně složité najít ten správný záběr a nastavit loutku tak, aby to odpovídalo mé představě. Práci jsem si ale moc užila. Některé fotky jsem pak upravila ve Photoshopu. O grafickou stránku knihy se postaral kamarád Tibor Valter, texty mi kontrovala další kamarádka, Pavla Šmerdová, která učí češtinu, a celý proces zásadně ovlivnilo ještě několik mých přátel a známých,“ popisuje Lenka Dokoupilová vznik knihy.

{% photo src="https://i.ohlasy.info/i/1hlg3md.jpg" author="Tomáš Znamenáček" /%}

„Věřím, že nic není náhoda, že vše je řízeno osudem a věci přicházejí tak, jak mají být. I u této knížky se mi to potvrdilo. Nevěděla jsem vůbec, jak takovou knihu vydat, nevěděla jsem, jestli se mi to vůbec podaří. Pak ale v našem zařízení ležel pan Jaroslav Erik Frič, který má v Brně malé nakladatelství. Věnuje se úplně jinému žánru, takže jsem od něj vydání knížky neočekávala, ale dal mi cenné rady, jak postupovat. Oslovila jsem pak různá nakladatelství, ale někde neodpověděli vůbec, jinde jen napsali, že se jim to nehodí do edičního plánu. Nakonec jsem se proto rozhodla vydat si knihu sama. Už jsem se bála, že na vydání neseženu dost peněz a práce skončí v šuflíku, když se mi další známý, Martin Novotný, nabídl, že mi peníze na knížku půjčí. Měla jsem pocit, že se celý vesmír spojil, abych mohla knížku vydat.“ Putování skřítka Vítka Lenka Dokoupilová vydala v nákladu dvě stě kusů a prodává ho na svém profilu na Fleru i v boskovickém knihkupectví Ryšávka.

„Když jsem si teď splnila svůj dávný sen o vydání knížky, už se těším na další práce, které mě čekají. Občas vidím dopředu to, co vytvořím. Teď se nemůžu dočkat, až vykvetou jarní květinky, které chci použít na plakát pro děti. Taky už mám dlouho odloženou myšlenku na dětskou deskovou hru. Vystupovali by v ní skřítci, kteří by cestou plnili určité úlohy. Jak přesně to ale dopadne, to ještě nevím. Nerada věci dopředu plánuji. Můj sen je zmenšit si úvazek v práci a mít tak víc času na tvoření, které mě velice těší a naplňuje. Jestli se mi to ale někdy vyplní, to se teprve uvidí.“
