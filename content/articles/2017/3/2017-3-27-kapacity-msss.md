---
title: Kapacita domů pro seniory se mírně sníží. Kvůli lepším podmínkám
perex: Obě boskovická pobytová zařízení pro seniory v příštích dvou letech částečně sníží svou kapacitu. Důvodem snižování jsou především vyšší nároky na kvalitu ubytování a zajištění potřebné péče.
cover-photo: https://i.ohlasy.info/i/klzfofz.jpg
author: Tomáš Trumpeš
category: zpravodajství
---

*Obě boskovická pobytová zařízení pro seniory v příštích dvou letech částečně sníží svou kapacitu. Aktuálně poskytuje boskovická Městská správa sociálních služeb v Domově pro seniory a v Domově se zvláštním režimem dohromady 162 lůžek, po postupném snížení to bude o devět méně. Důvodem snižování jsou především vyšší nároky na kvalitu ubytování a zajištění potřebné péče.*

{% photo src="https://i.ohlasy.info/i/klzfofz.jpg" author="Tomáš Trumpeš" /%}

Podle ředitelky Městské správy sociálních služeb (MSSS) Marie Sáňkové si změny vynucuje mimo jiné to, že zatímco před lety přicházeli do takzvaného domova důchodců strávit své stáří lidé v ještě relativně dobré kondici, dnes je situace jiná. Do pobytových zařízení sociální péče jsou dnes přijímány pouze osoby ve vyšším stupni závislosti, která je zpravidla způsobená ztrátou soběstačnosti z důvodu imobility a výrazného zhoršení zdravotního stavu, což s sebou přináší i nutnost většího prostorového zázemí. „Dříve bylo bezproblémové umístit i dva lidi do pokoje menšího než patnáct metrů čtverečních, dnes je situace jiná.  Péče o klienty, kteří potřebují soustavnou zdravotní a sociální péči s sebou přináší zvýšené nároky na obslužnost. Personál potřebujeme mít dostatečný prostor pro přístup k lůžku a manipulaci s klientem, místo pro kompenzační pomůcky, chodítka, hygienická křesla, zvedáky a další pomůcky,“ vysvětluje ředitelka Marie Sáňková.

Ke zvyšování kvality sociální péče směřuje standardizace sociálních služeb i doporučující postupy Ministerstva práce a sociálních věcí. Stejně tak již v současné době nelze budovat zařízení, která mají více než dvoulůžkové pokoje. V Boskovicích i přes toto první opatření nadále zůstanou i tří a čtyřlůžkové pokoje. „Kdybychom chtěli ve větším rozsahu vyhovět novým potřebám a trendům, muselo by být snížení kapacity daleko razantnější, k tomu však nechceme v dohledné době přistoupit zejména z ekonomických důvodů,“ říká Marie Sáňková.  Proto prozatím navrhla městské radě jen snížení kapacity v nejnutnější míře, která reflektuje akutní provozní potřebnost. „Týká se to jen pokojů, které jsou nejméně vyhovující,“ doplňuje ředitelka MSSS. A rada návrh na prvním únorovém zasedání schválila.

### Domov se zvláštním režimem

V Domově se zvláštním režimem na Sadové ulici je dnes 37 lůžek a jejich počet se postupně sníží o pět. Snižování reaguje také na doporučení ministerské inspekce. Ta vyhodnotila jako nevyhovující právě dva třílůžkové a dva čtyřlůžkové pokoje, které slouží pro lidi s demencí nebo s psychiatrickou diagnózou. „My to vnímáme stejně, uvědomujeme si, že u lidí s tímto zatížením vyvolává větší kumulace na malém prostoru více konfliktů. Musíme si uvědomit, že lidé k nám nechodí na pár týdnů na nějakou léčbu, ale je to jejich nové bydlení, většinou na dožití. Proto jim musíme vytvořit důstojné podmínky. A to vyžaduje i určité soukromí,“ popisuje Marie Sáňková. Proto navrhla snížení míst na tří a čtyřlůžkových pokojích, přičemž snížení je rozloženo do dvou let. „Komfort služeb stále postupuje a je na něj kladen větší důraz. Těžko bychom se smiřovali s podmínkami, které stačily generaci před námi, zvyšuje se běžný životní standard a na to musí reagovat i sociální služby. Pokud chceme mluvit o důstojných podmínkách pro život seniorů, musíme jim také vytvořit nějaký minimální prostor, který jim zajistí soukromí a vybavení, které k běžnému životu potřebují.“

### Domov pro seniory

V Domově pro seniory na Sadové ulici je nyní 125 lůžek. A dojde zde postupně ke snížení o 4 lůžka. Opět se jedná o malé pokoje o patnácti metrech čtverečních, kde v současné době bydlí dva klienti. Podle nových doporučení by ale měla mít minimálně patnáct metrů čtverečních k dispozici jedna osoba. Opět také proto, aby okolo sebe mohla mít vozík, chodítko, případně toaletní křeslo. 
Podle ředitelky Marie Sáňkové byl na všechny tyto úpravy nejvyšší čas. Výhodou je také to, že díky zlepšující se ekonomické situaci státu dostává i boskovická MSSS více peněz ze státního rozpočtu a není už pod takovým ekonomickým tlakem, aby poskytované služby udržela. „Takže je vhodná chvíle na to, abychom klientům začali vracet, co jim dlužíme.“ Dalšímu snižování kapacity ve prospěch kvality ubytování se podle ní oba domovy nevyhnou ani do budoucna. Dnes už se také mluví o tom, že standardy, které mají dnes doporučující charakter, by byly zakotveny přímo do zákona. To by samozřejmě bylo navázáno na dostatečně dlouhé přechodové období, aby se na to poskytovatelé mohli připravit.

### Přijímání klientů

Snížení kapacity by se nemělo nijak dramaticky dotknout přijímání lidí do obou zařízení, respektive toto přijímání výrazně zpomalit. Za rok se celkově obmění okolo 40 klientů, tedy asi čtvrtina kapacity. „Trend je takový, že sem chodí lidé v poslední fázi života, kdy už to v domácí péči nejde zvládnout,“ vysvětluje Marie Sáňková. Na tohle dnes klade důraz i stát, který se snaží podporovat hlavně tu formu péče, která jde za lidmi domů. Je to levnější a také to víc prospívá starým lidem, kteří nemusejí být vytrhováni ze svého domácího prostředí.

Také o umístění do boskovických zařízení pro seniory dnes rozhoduje především míra potřebnosti a závislosti na poskytované péči. Zájem je samozřejmě velký, ale to je do značné míry způsobeno i tím, že se do boskovických domovů hlásí lidé z celého regionu. Aktuálně je urgentních žádostí do Domova pro seniory čtyřicet jedna, ale obyvatel Boskovic je z toho jen šest. U Domova se zvláštním režimem je to osmnáct žádostí, z toho čtyři z Boskovic. K tomu se samozřejmě také přihlíží, zřizovatelem MSSS je město a na její činnost také doplácí, logicky tedy mají boskovičtí obyvatelé přednost. „Čísla nejsou dramatická, pokud občan Boskovic péči v ubytovacím zařízení potřebuje, jsme schopni ho v horizontu půl roku prakticky vždy přijmout.“
Když je volná kapacita, přijímají se k ubytování i lidé z regionu. Ti dnes tvoří asi dvě třetiny klientů. Vedle toho samozřejmě existují ještě žádosti lidí, kteří ubytování nepotřebují urgentně. Těch je mnohem víc, okolo stovky žádostí. Jsou to však většinou žádosti od lidí, kteří s umístěním počítají právě až v případě nouze, takže pokud jsou osloveni s nabídkou nastěhování, často ji prozatím odmítnou. Žádost mají podanou pro případ, že by se jejich stav zhoršil a rodina péči nezvládala.

### Další domov není potřeba

Boskovice mají podle ředitelky Marie Sáňkové ve svých zařízeních s kapacitou okolo 160 lůžek obrovskou devízu. Ve srovnání se srovnatelně velkými města v Jihomoravském kraji jsou na tom velice dobře. A výhodou je i to, že další zařízení fungují i v dalších městech v regionu. „To, co mají Boskovice v přepočtu na počet obyvatel, je naprostá výjimka,“ říká Marie Sáňková. Ačkoliv populace stárne, není proto podle ní nutné uvažovat ve městě o stavbě dalšího domova pro seniory. Trend bude spíše dále směřovat k větší podpoře terénních služeb a domácí péče.

Zájem o terénní služby v posledních letech narůstá i v Boskovicích. Kupříkladu v loňském roce došlo k dalšímu rozšíření služeb, které jsou dnes poskytovány až do sedmi hodin do večera. Služby jsou poskytovány i o sobotách a o nedělích. „Myslím, že tohle je dobrý trend a měli bychom tímto směrem pokračovat. V kombinaci s dobře nastavenou ošetřovatelskou péčí by pak lidé mohli zůstávat doma a pobytové sociální zařízení by přišlo až ve chvíli, kdy je taková péče nezbytná,“ uzavírá Marie Sáňková.
