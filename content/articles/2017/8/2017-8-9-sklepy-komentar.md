---
title: Další provoz klubu Sklepy by mělo aktivně podpořit město
perex: Konec hudebního klubu Sklepy představuje pro boskovickou kulturní scénu velmi podstatnou ztrátu. Nezasloužily by si tedy Sklepy aktivnější podporu ze strany města?
cover-photo: https://i.ohlasy.info/i/o39rx9l.jpg
author: Tomáš Trumpeš
category: názory a komentáře
---

*Konec hudebního klubu Sklepy představuje pro boskovickou kulturní scénu velmi podstatnou ztrátu. Neformální místo pro živé koncerty, zázemí pro studentský filmový klub a také živelné prostředí pro přirozený kulturní kvas – to vše bere nenahraditelně za své. Tedy pokud se nenajde někdo, kdo štafetu převezme. Pokud se najde, měl by se dočkat také podpory města.*

{% photo src="https://i.ohlasy.info/i/o39rx9l.jpg" author="Tomáš Znamenáček" %}

Udržet klub ve městě velikosti Boskovic je záměr mírně řečeno obtížný. V dnešní době možná ještě o něco obtížnější než v časech, kdy Sklepy zažívaly svou největší slávu. Provozovatelů už by se za těch pár desetiletí napočítalo hodně, každý z nich si jistě zažil spoustu strastí a nejistoty, proto jim všem patří společně s [poslední bojovnicí Lenkou Pětovou](http://www.ohlasy.info/clanky/2017/07/konec-sklepu.html) poděkování a respekt.

V období, kdy byly Sklepy sedm let uzavřené, se vedle vstupních dveří skvěl nápis: *Thanks za to, že sem tady vyrost’!!!* Tenhle výkřik by se dal vztáhnout na vlastně už nejednu kulturní generaci. Není málo těch, kteří dnes buď zastávají nejrůznější funkce v oficiálním kulturním prostředí, nebo se kultuře dál naplno věnují amatérsky, a jejich kulturní background se rodil právě tady. Tuhle hodnotu je třeba zachovat, pokud má město dál kulturně žít. Kultura potřebuje vyrůstat živelně a k tomu potřebuje i patřičné prostředí. Po partách mladých muzikantů, kteří experimentují a hledají nové způsoby sebevyjádření, nemůžeme chtít, aby pořádali odpolední koncerty v zámeckém skleníku. Mainstreamovou kulturu musí někdo stínovat, to platí v každé době, pokud se nemá zalknout sádlem, jak říká profesor Martin C. Putna.

Nonkonformní prostředí, neformální struktura a jistá míra generačního vzdoru k tomu bezesporu patří. To však neznamená, že by si význam klubového dění neměla uvědomovat i oficiální kulturní a politická reprezentace města. A že by se nemohla na kulturním provozu klubové scény podílet.

To, že Sklepy dodnes fungují jako čistý podnikatelský subjekt bez jakékoliv subvence, je z jistého úhlu pohledu anomálie, z jiného hrdinství, z dalšího šílenství a ještě z jiného závažná chyba. Samozřejmě je možné poukázat na to, že Sklepy si mohly jako každý jiný pořadatel kulturních akcí požádat o podporu v rámci městského grantového systému. Ano, mohly. Otázka ovšem je, jestli si někdo, kdo systematicky připravuje každoměsíční kulturní program, nezaslouží také systematičtější podporu, než je odkaz na grantový systém. Boskovice mají v rozpočtu běžné neinvestiční výdaje na kulturu přibližně 10 milionů korun. Pár desítek tisíc korun, které by zde pomohly udržet klub s kulturním významem Sklepů, by byla v rámci tohoto celku takřka zanedbatelná částka. Další otázka zní, jestli by vzhledem k situaci nebylo vhodné, aby boskovická reprezentace nečekala, jestli si Sklepy o něco náhodou nepožádají, ale sama se neměla snažit v krizové chvíli zasáhnout, debatu iniciovat a řešení, které by umožnilo další a nejlépe alespoň trochu méně nejistý provoz klubu, za své strany aktivně hledat. Já si myslím, že ano.

Úlohou politiky není jen vykonávat formální úkony, ale také vytvářet dialog, debatovat s lidmi, hledat řešení pro nejrůznější problémy a vytvářet atmosféru sounáležitosti. K setkávání s úspěšnými sportovci či umělci politiky taky žádné ustanovení nenutí, snad jen vnitřní potřeba se s nimi vyfotit a zajistit si publicitu. Přesto je dobře, že se s nimi setkávají, mluví s nimi a získávají přímý vhled do problematiky, ve které působí.

Ještě víc namístě by bylo setkávat se i ve chvílích ne tak vítězných, ale ve chvílích krize a nejistoty, jakou dnes prožívají Sklepy. A hledat řešení, přestože bariéra mezi oběma prostředími je z obou stran jistě značná.

Dobrým příkladem toho, že má smysl tuto bariéru překonávat, je festival Boskovice, s původními Sklepy ostatně bytostně spjatý. Bez schopnosti spolupracovat mezi dosti rozdílnými partnery na straně města a na straně pořadatelů by Boskovice těžko měly dodnes festival, který patří celorepublikově k nejvýznamnějším kulturním akcím svého druhu.

S divadlem NABOSO jsme v posledních letech účinkovali na několika komornějších a méně formálních kulturních scénách různě po republice, často právě v menších městech. Přímá podpora podobných klubů ze strany radnic není nijak výjimečná, pokud města kluby rovnou neprovozují.

Ideální variantou v těchto případech bývá třeba alespoň to, že klub funguje v městských prostorách za symbolické nájemné. To v Boskovicích nevypadá jako reálné, hledat pro hudební klub jiný prostor se jeví jako zbytečné a vzhledem k tradici Sklepů i nešťastné. Budoucí osud Panského dvora, jakožto významné památky v srdci města s nepominutelnou tradicí kulturního využití, je ovšem jiný příběh a angažmá radnice v tomto osudu námět na jiné zamyšlení. 

