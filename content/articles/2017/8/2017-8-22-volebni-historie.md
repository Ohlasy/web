---
title: Z jakých pozic startují strany a hnutí v Jihomoravském kraji a v Boskovicích?
perex: Jak se v minulosti volilo na okrese Blansko a přímo v Boskovicích a co z toho plyne pro nadcházející parlamentní volby?
cover-photo: https://i.ohlasy.info/i/n8pjwgl.jpg
author: Tomáš Trumpeš
category: zpravodajství
tags: politika
---

*Volby do Poslanecké sněmovny se rychle blíží a dění na politické scéně je poměrně turbulentní. Kromě sledování celostátního aktuálního dění je snad zajímavé podívat se i do minulosti, tedy na výchozí pozici stran a hnutí v našem volebním obvodu – Jihomoravském kraji. Kromě krajského pohledu nabízíme také malou sondu do toho, jak se v minulosti volilo na okrese Blansko a přímo v Boskovicích.*

{% photo src="https://i.ohlasy.info/i/n8pjwgl.jpg" author="Tomáš Znamenáček" /%}

Do přehledu jsme zařadili 10 politických uskupení, jejichž preference a minulé výsledky z nich v tuto chvíli dělají relevantní účastníky boje o Sněmovnu. Jsou to: ANO 2011, ČSSD, KDU-ČSL, KSČM, ODS, TOP 09, Starostové a nezávislí, Piráti, Zelení a SPD.

### ANO 2011

Historie hnutí není příliš dlouhá, přesto již v minulosti stihlo projít několika volbami. V těch nejdůležitějších v roce 2013 získalo celostátně 18,65 procent hlasů. V našem jihomoravském obvodu byl výsledek kandidátky, kterou vedl Martin Stropnický, o něco nižší – 17,34 procent. Hnutí získalo za jižní Moravu 5 poslaneckých mandátů.

Na okrese Blansko byla podpora hnutí ANO ještě slabší (15,83) a přímo v Boskovicích získalo 15,94 procenta.

V následujícím roce vyhrálo hnutí ANO volby do Evropského parlamentu (celostátně 16,13 procenta), v Jihomoravském kraji však skončilo až třetí, o 6 hlasů za ČSSD a o dvě procenta za vítěznými lidovci. Celkem zde získalo 14,63 procent. Na okrese Blansko bylo hnutí ANO s 12,87 procenty dokonce až čtvrté, za lidovci, sociálními demokraty a komunisty. V Boskovicích získalo ANO podporu 14,89 procent voličů a bylo třetí.  V komunálních volbách v roce 2014 získalo ANO v Boskovicích 13 procent hlasů.

V loňských krajských volbách hnutí ANO 2011 na jižní Moravě zvítězilo. Získalo 20,84 procenta, na okrese však skončilo až třetí se ziskem 17,27 procenta a v Boskovicích bylo druhé se 17,47 procenty.

*ZÁVĚR: Celkově tedy lze říci, že startovací pozice hnutí ANO není na jižní Moravě příliš dobrá. Hnutí aspirující na volební vítězství s více než 30 procenty se v minulosti v kraji mohlo opřít maximálně o 20 procent voličů, v Boskovicích byla jeho podpora vždy ještě nižší.*

### ČSSD

Česká strana sociálně demokratická vnímá jižní Moravu jako jednu ze svých bašt. V posledních letech zde však výrazně ztrácela. Volby do Poslanecké sněmovny zde vyhrála v roce 2006 se 32,95 procenty (celostátně však prohrála s ODS), v roce 2010 sice opět vyhrála, ale už jen s podporou 23,35 procent jihomoravských voličů. Slabé celostátní vítězství v roce 2013 pak v našem obvodě představovalo mírný pokles na 22,94 procent hlasů, pod vedením budoucího premiéra Bohuslava Sobotky. Celkem sociální demokraté získali na jižní Moravě 6 mandátů, které letos obhajují.

Na okrese Blansko činila podpora ČSSD v posledních volbách do Sněmovny 26,34 procenta hlasů, přímo v Boskovicích dokonce 27,77 procenta hlasů.

Další rok skončila ČSSD v evropských volbách až třetí za ANO a TOP 09, získala jen 14,17 procent hlasů, na jižní Moravě byla druhá se zmíněným těsným náskokem 6 hlasů na hnutí ANO. Na okrese Blansko byla rovněž druhá s lepším výsledkem 16,87 procent hlasů a v Boskovicích s 19,84 procenty dokonce vyhrála. Na podzim v komunálních volbách na toto vítězství ČSSD navázala v Boskovicích úspěchem přímo drtivým, získala zde 26,59 procent hlasů a dvakrát víc mandátů v zastupitelstvu než druzí lidovci.

V krajských volbách v roce 2016 však čekala ČSSD a Michala Haška po dvou dominantních volebních obdobích [drtivá porážka](http://www.ohlasy.info/clanky/2016/10/vysledky-voleb.html): třetí místo s 15,49 procenty. Na okrese Blansko sice ČSSD dokázala s 18,3 procenty porazit ANO, avšak prohrála s lidovci. V Boskovicích s 22,54 procenty sociální demokraté zvítězili.

*ZÁVĚR: V posledních letech ČSSD zaznamenala i na jižní Moravě výrazné ztráty. V samotných Boskovicích hájí sice o něco silnější pozice, avšak o dobách, kdy ji podporovala třetina voličů, už si asi může nechat jen zdát.*

### KDU-ČSL

Pro křesťanské demokraty je Jihomoravský kraj rovněž klíčovým volebním okrskem. Podpora KDU-ČSL je zde tradičně vyšší než na celostátní úrovni a podobný přínos se bude od zdejších konzervativně a tradičně křesťansky orientovaných voličů čekat i letos. V roce 2006 zde KDU-ČSL podpořilo 11,14 procent voličů (celostátně 7,22 procent). V roce 2010 lidovci ze Sněmovny vypadli, získali pouhých 4,39 procent hlasů; jihomoravských 8,73 procent nepomohlo. V roce 2013 se lidovci dokázali vrátit s 6,78 procenty hlasů, na jižní Moravě získali s lídrem Jiřím Miholou 10,26 procent hlasů a celkem 3 mandáty, které zde v kraji letos obhajují.

Na okrese Blansko dosáhli lidovci ještě výraznější podpory 12,56 procent hlasů, v Boskovicích to bylo 10,5 procenta.

Evropské volby v roce 2014 znamenaly pro lidovce na jižní Moravě velký úspěch. Celostátně strana získala 9,95 procent hlasů, zde v kraji však 16,61 procent a volby v kraji vyhrála. Na okrese Blansko lidovci přesvědčili dokonce 21,11 procent voličů a přímo v Boskovicích 17,76 procent. Na podzim ve volbách komunálních skončili boskovičtí lidovci druzí ze ziskem 14,57 procent voličů. 

Loňské krajské volby přinesly ambiciózním lidovcům zklamání. Dosáhli sice velmi dobrého výsledku: druhé místo a 15,94 procent hlasů, avšak následná jednání je vyšachovala z krajské rady do opozice. Chuť si pak v na podzim v senátních volbách spravila alespoň Jaromíra Vítková, která je na Blanensku dokázala vyhrát. Na procenta uspěli lidovci v krajských volbách i na okrese Blansko, kde s 19,12 procenty dokonce opět vyhráli; v Boskovicích byli s 15,62 procenty třetí.

*ZÁVĚR: Podpora KDU-ČSL na jižní Moravě je vysoká a z posledních výsledků se zdá, že výpadek lidovců v roce 2010 je alespoň zde zcela zapomenut. Na okrese Blansko má strana podporu ještě silnější a velmi dobře si ve srovnání s celostátními čísly vede i v Boskovicích.*

### KSČM

Výsledky komunistů na jižní Moravě jsou ve volbách do Poslanecké sněmovny poměrně stabilní. Rok 2006: 13,74 procent, rok 2010: 11,65 procent a rok 2013: 14,36 procent (celostátně 14,91). Posledně tedy strana na své poměry spíše uspěla a obhajuje tak 4 jihomoravské poslanecké mandáty. Do voleb ji tehdy vedl Vojtěch Adam.

Na okrese Blansko byli komunisté ještě silnější a získali 16,06 procent hlasů, přímo v Boskovicích 14,26 procent.

Pokles podpory přinesly komunistům volby do Evropského parlamentu v roce 2014. Celostátně získali 10,98 procent hlasů, na jižní Moravě to bylo 10,85 procent, na okrese Blansko 13,48 procent a přímo v Boskovicích 11,05 procent. Na podzim získali komunisté v komunálních volbách v Boskovicích 10,05 procent voličské podpory.

Krajské volby se ovšem jihomoravským komunistům moc nepovedly. propadli se pod 10 procent na 9,69 procent hlasů a skončili s odstupem až čtvrtí. Na okrese byli rovněž čtvrtí s 11,53 procenty podpory a v Boskovicích dokonce až pátí s 9,23 procenta.

*ZÁVĚR: Podpora komunistů je na jižní Moravě sice poměrně stabilní, jejich poslední výsledky však naznačují, že by mohli přeci jen začít ztrácet. Zdá se, že klesá i jejich podpora přímo v Boskovicích.*

### ODS

ODS zažila na celostátní úrovni dramatický propad a jinak nemluví ani čísla na jižní Moravě. Ve volbách do Poslanecké sněmovny získali v kraji občanští demokraté v roce 2006 30,67 procenta, v roce 2010 18,47 procenta a v posledních sněmovních volbách v roce 2013, kdy ji vedl současný předseda Petr Fiala, pouhých 7,01 procenta (celostátně 7,72). ODS tak letos obhajuje jen 2 poslanecké mandáty z jižní Moravy.

Na okrese Blansko volilo ODS do Sněmovny naposledy dokonce jen 5,57 procent občanů, přímo v Boskovicích zaznamenala strana rovněž špatný výsledek 5,93 procent.

Mírné zlepšení nenastalo ani o rok později v evropských volbách, na jižní Moravě získala ODS 6,64 procent hlasů, na okrese Blansko 5,78 procent a přímo v Boskovicích 7,32 procent hlasů. Na podzim v komunálních volbách sice ODS získala lepších 11,01 procent hlasů, vzhledem k předchozím ziskům byla však i to závažná prohra, protože strana po mnoha obdobích ztratila vládu nad městem.

V loňských krajských volbách utrpěla ODS další porážku a skončila pátá se ziskem 8,07 procent. Na okrese Blansko to bylo o něco lepších 9,52 procent a přímo v Boskovicích ještě lepších 10,73 procent a alespoň čtvrté místo.

*ZÁVĚR: Z drtivých ztrát se ODS asi hned tak nezvedne a její návrat na výsluní české politické scény nic moc nenaznačuje. Jisté zlepšení a návrat voličské přízně je však přece jen patrný, a to jak na místní okresní, tak přímo na boskovické úrovni.*

### TOP 09

TOP 09 kandidovala do Poslanecké sněmovny s podporou Starostů poprvé v roce 2010 a to se značným úspěchem, který se promítl i v Jihomoravském kraji. Strana zde získala 15,31 procent hlasů. V roce 2013 to bylo pod vedením Roma Kostřici jen 9,79 (celostátně 11,99). TOP 09 tak letos obhajuje 2 jihomoravské mandáty.

Na okrese Blansko volilo posledně do Sněmovny TOP 09 jen 6,98 procenta hlasů a přímo v Boskovicích 7,79 procent voličů.

V evropských volbách v roce 2014 získala koalice TOP 09 a STAN na jižní Moravě pěkných 12,58 procent hlasů, na okrese Blansko to bylo 8,38 procent hlasů a přímo v Boskovicích 8,91 procenta hlasů. V podzimních komunálních volbách dosáhla TOP 09 na 10,49 procent hlasů.

Do krajských voleb šla vloni na jižní Moravě TOP 09 bez Starostů a nezávislých, zato s podporou Žít Brno. Uskupení zde získalo 6,67 procenta. Na okrese Blansko to bylo pouhých 3,56 procenta a v Boskovicích rovněž slabých 4,6 procenta.

*ZÁVĚR: S TOP 09 to bez Starostů a nezávislých nevypadá na jižní Moravě zrovna dobře. Strana zde příliš neboduje, k čemuž rozhodně nepřispívá ani okresní a boskovická podpora TOP 09. Výsledky strany jsou v regionu velmi slabé.*

### Starostové a nezávislí

Samostatná kandidatura Starostů a nezávislých (STAN) je novinkou letošních voleb, takže čísla podpory není příliš s čím srovnávat. Že podpora Starostů, respektive jejich voličů nebyla pro TOP 09 nevýznamná, však čísla naznačují. A v loňských krajských volbách, kdy Starostové kandidovali na jižní Moravě samostatně, se přes pětiprocentní klauzuli dostat dokázali. Starostové pro jižní Moravu získali v kraji 6,21 procenta hlasů. Na okrese Blansko to bylo 6,18 procent, přímo v Boskovicích však pouze 3,88 procenta.

*ZÁVĚR: Stanou se Starostové a nezávislí po rozluce s lidovci černým koněm letošních voleb a dostanou se přes pětiprocentní hranici do Sněmovny? Čísla naznačují, že to není nemožné.*

### Strana zelených

Také pro Zelené je jižní Morava významným volebním krajem. Při svém posledním úspěchu ve sněmovních volbách zde získali 6,2 procenta hlasů. V roce 2010 už to však bylo jen 2,34 procent hlasů a v roce 2013 pod vedením Jitky Seitlové 3,27 procent hlasů (celostátně 3,19). Neobhajují tak žádný mandát.

Na okrese Blansko Zelení posledně přesvědčili ve volbách do Sněmovny jen 2,5 procent voličů, v Boskovicích získali hezčí, avšak nedostačující 4,27 procenta.

Obdobná situace nastala i v evropských volbách v roce 2014, kdy se podpora Zelených opět ani v kraji ani na okrese nedostala přes 5 procent. Podařilo se to však v Boskovicích, kde Zelení získali 5,79 procent. V následných komunálních volbách ovšem neuspěli a jako jediné uskupení se nedostali do zastupitelstva.

V loňských krajských volbách spojili Zelení své síly s Piráty. A vyplatilo se jim to. Uskupení získalo 5,11 procent hlasů, na okrese Blansko to bylo pouhých 3,22 procent, ale v Boskovicích 5,85 procent.

*ZÁVĚR: Podle všech ukazatelů se zdá, že Zelení na jižní Moravě příliš nebodují a samostatně moc šancí na úspěch nemají. Jejich výsledky jsou v posledních letech velmi nepřesvědčivé, i když v Boskovicích určitou základnu pro celostátní podporu měli.*

### Piráti

Česká pirátská strana často říká, že její podpora postupně roste a má lepší podporu než Zelení i v menších regionech. Jak to vypadá na jižní Moravě? V roce 2006 Piráti do Sněmovny ještě nekandidovali, v roce 2010 zde získali 0,72 procenta hlasů. V roce 2013 to bylo 2,45 procenta hlasů (celostátně 2,66). 

Na okresní úrovni volilo Piráty do sněmovny posledně na Blanensku 2,43 procenta voličů, přímo v Boskovicích pak 2,67.

Větší podpory se pak Pirátům dostalo ve volbách do Evropského parlamentu v roce 2014. V Jihomoravském kraji dostali 4,28 procent hlasů, na okrese Blansko 4,13 procent hlasů a přímo v Boskovicích 4,15 procenta. V komunálních volbách v Boskovicích nekandidovali.

Situaci v krajských volbách a spojení se Zelenými jsme popsali výše. Výsledné uskupení se jen těsně dostalo přes pětiprocentní hranici.

*ZÁVĚR: Výchozí pozici mají Piráti nejspíš letos opravdu o něco lepší než Zelení. Jihomoravská, okresní ani boskovická čísla jim ovšem zas tak velkou naději na samostatné doplutí do Sněmovny nedávají.*

### SPD

Vyznat se v názvech a uskupeních, která reprezentuje Tomio Okamura, není úplně snadné. Pro své voliče je evidentně hlavním tahounem on, což se obvykle odráží i přímo v názvu strany, za kterou kandiduje. Zaměřme se tedy na něj.

V roce 2006 ani 2010 ještě žádné uskupení se jménem Okamura v názvu nekandidovalo. V roce 2013 se Tomio Okamura do Sněmovny dostal se svým Úsvitem přímé demokracie a dopomohl mu k tomu i výsledek na jižní Moravě – 6,49 procent voličských hlasů (celostátně 6,88 procent).

Na okrese Blansko volilo Okamurovce 6,26 procent voličů, v Boskovicích 6,95.

V evropských volbách v roce 2014 Úsvit neuspěl, na jižní Moravě získal 2,82 procent, na okrese Blansko 3,08 a v Boskovicích 2,25 procenta. V komunálních volbách nekandidoval.

V loňských krajských volbách spojila své síly na jižní Moravě Okamurova SPD s SPO, tedy dřívějšími Zemanovci. A uspěly se ziskem 5,66 procent hlasů, na okrese Blansko získaly 5,27 procenta a v Boskovicích 5,04.

*ZÁVĚR: Tomio Okamura dokáže své voliče natáhnout, především když jde o jeho osobní účast v příští Sněmovně či dříve Senátu. Proto ani v letošních volbách není bez šancí pětiprocentní klauzuli překročit a mandát získat. Ani na jižní Moravě není jeho strana bez podpory, ať už se zrovna jmenuje jakkoliv.*
