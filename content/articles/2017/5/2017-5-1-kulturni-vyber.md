---
title: Gianniho kulturní výběr na květen
cover-photo: https://i.ohlasy.info/i/4xgrftd.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/4xgrftd.jpg" caption="Jaroslav „Achab“ Haidler na loňské prohlídce židovského hřbitova" author="Tomáš Znamenáček" /%}

###  Katie Bradley Band

*Zámecký skleník Boskovice, 2. května 19:00*

Dalším koncertem z cyklu Jazz and Blues 2016/17 bude vystoupení britské bluesové písničkářky a hráčky na harmoniku Katie Bradley, v roce 2015 nominované na British Blues Award. Do záře reflektorů vstoupila v roce 2012 s melodií bluesového hitu I Hear the River, který byl téhož roku nominován za nejlepší původní píseň v britských Blues Awards. Ve své relativně krátké kariéře již spolupracovala s vysoce uznávanými celosvětovými umělci, jako jsou Luther Allison nebo Suzanne Vega. Na koncertě v boskovickém zámeckém skleníku ji doprovodí Antonín Dlapa na kytaru, Matěj Černý na baskytaru a Tomáš Hobzek na bicí.

### Depeche Mode: Live in Berlin

*Kino Panorama Boskovice, 4. května 20:00*

Britští Depeche Mode jistě patří mezi nejvýznamnější a nejvlivnější hudební skupiny všech dob. Od 80. let mají na svém kontě již čtrnáct studiových alb a celou dobu se výrazně podíleli na formování žánru syntezátorového popu. Zatím poslední album s názvem Spirit vyšlo 17. března letošního roku a sklidilo velmi pozitivní kritiku. Záznam, který budeme mít možnost vidět 4. května v boskovickém kině, je vytvořen ze dvou koncertů, které Depeche Mode odehráli v Berlíně v roce 2013 v rámci turné Delta Machine. Režisérem záznamu je Anton Corbijn, který má kromě bohaté videklipové produkce na svém kontě například životopisný film o Ianu Curtisovi s názvem Control.

### IV. mezinárodní festival dechových orchestrů Letovice 2017

*Zámek Letovice – jízdárna, 6. května 14:00*

Mezinárodní festival dechových orchestrů se v Letovicích koná již počtvrté. Tentokrát se mezi zahraničními hosty objeví dechové orchestry Hrvatská gradská glazba Stari Grad – Chorvatsko a ukrajinský orchestr Hudebního institutu z města Kanievo. Hlavní program festivalu se bude odehrávat v sobotu 6. května 2017 od 14 hodin v jízdárně letovického zámku. Oba zahraniční orchestry ve svých hodinových vystoupeních předvedou programy složené z originálních skladeb svých zemí, ale také melodie světových autorů. Na závěr festivalu v 16:30 vystoupí Velký dechový orchestr ZUŠ Letovice. Kromě sobotního programu vystoupí zahraniční orchestry také na samostatných koncertech v Boskovicích (na náměstí v pátek 5. 5. v 10 hodin chorvatský orchestr a v sobotu 6. 5. v 10 hodin ukrajinský orchestr) a v Blansku.

### Haze, vol. 2

*Hudební klub Sklepy, 12. května 21:00*

Po úspěšné březnové akci s názvem Haze, zaměřené na různorodé odnože house music, nás 12. května v hudebním klubu Sklepy čeká pokračování. Tentokrát vystoupí člen legendárních brněnských part Electronic Bitches a Bastl Instruments Romano Porni a extrémně talentovaná Jane Miltz, která je residentkou brňenského klubu Vibe a díky svému hudebnímu výběru se těší stále větší oblibě v klubech po celé republice. O support se postarají místní OldBoy a Nubian.

### Václav Mach-Koláčný: Střípky post-atomové renesance

*Galerie Otakara Kubína, 13. května 15:00*

Výstava s názvem Střípky post-atomové renesance bude po třinácti letech druhou výstavou Václava Macha-Koláčného. Václav Mach-Koláčný dle svých vlastních slov vnáší do svých kompozic svět pocitů, iluzorních invencí a barevných fantazií a takto osobitým stylem vytváří „krajiny duše“ a „duše krajin“. Ty první představují figurální tvorbu na různá témata, druhé zase krajinu inspirovanou Vysočinou nebo jižní Moravou. Na vernisáži v sobotu 13. května k vystavenému dílu promluví Ivan Koláčný z Brna, kulturní vložku tentokráte obstará sám autor, a to mírně neklasickým hudebním přednesem na klasickou kytaru. Výstava potrvá do 4. června.

### Uloupené umění

*Židovský obecní dům Boskovice, 16. května 16:00*

V úterý 16. května bude v židovském obecním domě v Boskovicích zahájena výstava s názvem Uloupené umění. Prostřednictvím výstavních panelů budeme seznámeni s činností Centra pro dokumentaci majetkových převodů kulturních statků obětí II. světové války, přičemž každý panel bude věnován určité problematice, kterou se Centrum pro dokumentaci zabývá. Jedná se především o rozsáhlý výzkum v domácích i zahraničních archivech s cílem nalézt, zdokumentovat a identifikovat kulturní majetek uměleckého charakteru, který byl zcizen obětem II. světové války nacistickým režimem, ať již zůstal na území bývalého protektorátu či byl zavlečen do zahraničí.

### Kristýna Znamenáčková a Michal Ševčík

*Zámek Boskovice – hudební sál, 18. května 19:00*

Program ze skladeb Leoše Janáčka a Bohuslava Martinů tentokrát připravili klavíristka [Kristýna Znamenáčková](http://www.ohlasy.info/clanky/2015/12/rozhovor-znamenackova.html) z Boskovic a houslista Michal Ševčík z Uherského Hradiště. Kristýna Znamenáčková v současné době ukončuje magisterské studium na brněnské JAMU a zaměřuje se na interpretaci hudby 20. století právě s důrazem na tvorbu Bohuslava Martinů, na podzim roku 2015 dokonce zvítězila v soutěži Nadace Bohuslava Martinů v Praze. Na koncertě v hudebním sále boskovického zámku uslyšíme Sonátu pro klavír a skladbu Motýli a rajky Bohuslava Martinů a Sonátu pro housle a klavír a Po zarostlém chodníčku Leoše Janáčka.

### Muzejní noc

*Muzeum regionu Boskovicka, 20. května 13:00*

Muzejní noc je název akce, která má svůj původ v Berlíně, přičemž od roku 2004 se koná i v Praze a dalších českých městech. V principu jde o to, že muzea, galerie a památkové objekty jsou otevřeny déle než obvykle, často dokonce se sníženým nebo volným vstupným. V Boskovicích bude v sobotu 20. května otevřeno muzeum, synagoga, židovský obecní dům a Muzeum historických zemědělských strojů. Zahájení spojené s hudebním programem proběhne na zahradě Muzea regionu Boskovice ve 13 hodin.

### Odpoledne v židovském ghettu

*Židovská čtvrť Boskovice, 27. května 13:30*

V sobotu 27. května bude mít v Boskovicích možnost zúčastnit se akce s názvem Odpoledne v židovském ghettu. Čekají nás vyprávění, vzpomínky a autorské čtení spisovatelky Eriky Bezdíčkové, ukázka z filmu Olgy Sommerové Sedm světel, prohlídka synagogy s výkladem [Heleny Janíkové](http://archiv.ohlasy.info/?autor=Helena%20Jan%C3%ADková), přednáška Terezy Dvořákové a na závěr představení Chudí v Lodži v podání [Jaroslava „Achaba“ Haidlera](http://www.ohlasy.info/clanky/2016/05/rozhovor-achab.html). Program připravil Unijazz Brno ve spolupráci s Nadačním fondem obětem holokaustu a s podporou Regionálního muzea Boskovicka.

### Zpěvobraní

*Zámek Boskovice – nádvoří, 27. května 16:00*

První přehlídka boskovických sborů s názvem Zpěvobraní se koná v sobotu 27. května. Kromě boskovických sborů Janáček a Nota přijaly pozvání brněnské pěvecké sbory Choirchestra, Lumír a Beseda brněnská a jevíčské Vantilo. Celá akce se koná především zásluhou [Františka Ostrého](http://www.ohlasy.info/clanky/2016/02/rozhovor-nerud-ostry.html), absolventa boskovického gymnázia a studenta doktorandského programu na pedagogické fakultě Masarykovy univerzity, který zároveň v současné době vede a diriguje sbory Janáček a Lumír.
