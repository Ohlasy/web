---
title: Radní Pavel Schwarzer nebyl od začátku roku na jednání rady
perex: Městští radní jednou za dva týdny rozhodují o mnoha bodech na svých jednáních. Ne všichni se ale každého zúčastní. Nejmenší docházku má radní za hnutí ANO Pavel Schwarzer.
cover-photo: https://i.ohlasy.info/i/tbyirbi.jpg
author: Marek Osouch
category: zpravodajství
tags: politika
---

*Městští radní jednou za dva týdny rozhodují o mnoha bodech na svých jednáních. Ne všichni se ale každého zúčastní. Nejmenší docházku má radní za hnutí ANO Pavel Schwarzer. Za čtyři měsíce letošního roku nebyl na jednání rady dokonce ani jednou.*

{% photo src="https://i.ohlasy.info/i/tbyirbi.jpg" caption="Pavel Schwarzer" author="Tomáš Znamenáček" /%}

„Měl jsem větší zdravotní problémy, tak proto jsem chyběl na jednáních rady. Nebyl v tom žádný záměr,“ vysvětluje Pavel Schwarzer, proč se nezúčastnil letošních sedmi schůzí rady. O svých problémech jednal i se starostkou Boskovic Hanou Nedomovou (ČSSD). „Řešili jsme to, ale podrobnosti sdělovat nebudu. On jako radní měl povinnost se omluvit, což vždy udělal,“ sdělila starostka.

Pavel Schwarzer tak kvůli svým zdravotním komplikacím vynechal i únorové zastupitelstvo, na tom dubnovém už ale nechyběl. Týden po něm, 25. dubna, kdy se sešli na své schůzi radní, už ale opět chyběl. „Důvod je jednoduchý. Byl jsem u lékaře. Termín rady zrovna vyšel na stejné datum a už to nešlo přeložit,“ sdělil.

Podle svých slov se už v současné době cítí dobře a doufá, že na příští jednání rady zamíří. Raději ale nevylučuje ani variantu, že se opět nebude moci schůzí rady v budoucnu účastnit. Stejně tak má tuto variantu v záloze i předseda boskovické organizace hnutí ANO Lukáš Holík. „Kdyby se něco stalo, máme variantu, že by zůstal jen jako zastupitel a do rady by šla paní Živná,“ doplnil Lukáš Holík.

Sáša Živná, která je dnes jen zastupitelkou za hnutí ANO, by s členstvím v radě rok a půl před komunálními volbami souhlasila. „Kdyby to teď byla zhruba na ten rok, tak bych to vzala, než aby křeslo spadlo ČSSD nebo někomu jinému,“ prohlásila. Sama ale není moc aktivní zastupitelkou. Chyběla sice jen na třech schůzích, ale na těch, kterých se zúčastnila, jen tiše hlasovala s koalicí. Žádnou připomínku do diskuze nikdy nevznesla. „Takovou informaci, že by tam šla případně paní Živná, nemám. Kdyby se ale pro něco takového pan Schwarzer rozhodl, tak mě bude určitě v předstihu informovat,“ okomentovala možné změny v radě starostka.

Hnutí ANO je celkově v boskovické politice velmi nenápadné. V komunálních volbách poslali totiž lidé do zastupitelstva tři nestraníky z kandidátky ANO. Navíc se do zastupitelstva nedostal její lídr a tehdejší předseda Luděk Řehoř. Hnutí však dokázalo z této pozice ještě vytěžit a stalo se součástí koalice, ovšem už bez postu místostarosty a pouze se dvěma radními. Hnutí ANO tak nemá žádného člověka v nejužším vedení města, a tak ani není nikdo z nich přítomný na poradách vedení, kde se připravují úkoly pro odbory úřadu nebo se probírají materiály pro jednání radních.

O to víc by připadalo v úvahu, že se budou snažit být zastupitelé za ANO viditelnější. Pavla Schwarzera doplňuje v radě za ANO Martina Přichystalová. Ta ale na schůzích rady také často chybí. Z více než třetiny rad od začátku fungování současné koalice byla buď omluvena úplně, nebo alespoň částečně.

Nepřítomnost zastupitelů za hnutí ANO se navíc tragikomicky promítla na únorovém jednání zastupitelů, kdy se rozhodovalo o vyvěšení tibetské vlajky na boskovické radnici. Možnost vyvěšení neprošla o jediný hlas, a to i kvůli chybějícím všem třem zastupitelům za ANO.

Nevyvěšení vlajky se ještě pokusil skrz pozdě příchozí Martinu Přichystalovou zvrátit Lukáš Holík, který požadoval revokaci usnesení. Hlasů už byl dostatek, ale tajemník úřadu po poradě s právním oddělením došli k závěru, že takový způsob jednací řád už neumožňuje. Možností byl návrh na změnu programu, ale tohoto práva se Martina Přichystalová vzdala a nikdo z dalších se ho také neujal.
