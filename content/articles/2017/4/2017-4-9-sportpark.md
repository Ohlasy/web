---
title: Provoz sportparku v Doubravách bude dotovat město
perex: V boskovických Doubravách probíhají intenzivní práce na budování trailových tras pro horská kola. Nový sportpark bude otevřen ještě letos a jeho provoz bude město stát 355 tisíc korun na rok.
cover-photo: https://i.ohlasy.info/i/xev9s8p.jpg
author: Tomáš Trumpeš
category: zpravodajství
---

*V lese v boskovických Doubravách probíhají intenzivní práce na budování trailových tras pro horská kola. Nový sportpark bude otevřen ještě letos a jeho provoz bude město dotovat částkou 355 tisíc korun na rok. Starat se o něj bude [městská firma Služby Boskovice.](http://www.ohlasy.info/clanky/2017/03/rozhovor-strya.html)*

{% photo src="https://i.ohlasy.info/i/xev9s8p.jpg" author="Tomáš Trumpeš" /%}

O provozování sportparku pod Službami rozhodla městská rada, posvětit tento model musí ještě dubnové zastupitelstvo. To musí především schválit v rámci rozpočtového opatření navýšení prostředků, které budou Služby na provoz areálu potřebovat. Konkrétní předání sportparku Službám bude schvalovat až další, červnové zastupitelstvo. „Areál můžeme předat, až bude zkolaudovaný. Nejde to udělat dříve,“ vysvětlila místostarostka Dagmar Hamalová.

Vzhledem k obdržené dotaci musí být sportpark přístupný zdarma. „Podmínkou dotace je, že zařízení nesmí být tři roky ziskové,“ upřesnila starostka Hana Nedomová. I proto se město rozhodlo první tři roky sportpark provozovat samo přes svou firmu. Podle starostky je možné, že po třech letech dojde k vyhodnocení a vyhlášení výběrového řízení na jiného provozovatele.

Při schvalování záměru vybudovat v Doubravách sportpark slibovala na zastupitelstvu tehdejší místostarostka a hlavní zastánkyně budování sportparku Jaromíra Vítková, že také na provoz bude možné čerpat peníze z krajských dotací. „Máme s tím už několikaletou pozitivní zkušenost, že můžeme čerpat z Jihomoravského kraje,“ tvrdila v prosinci 2015 zastupitelům dnešní senátorka. V letošním roce ovšem na provoz sportparku žádné peníze nepřiplují – kraj sice opakovaně vyhlašuje příslušný dotační titul mimo jiné na cyklistické komunikace, ale Boskovice z něj letos žádají příspěvek na údržbu cyklostezek do Mladkova a na Šmelcovnu. „S ohledem na skutečnost, že v letošním roce areál teprve vzniká, předpokládáme možnost čerpání této dotace pro údržbu v roce 2018,“ uvedla nynější místostarostka Dagmar Hamalová.

Částka 355 tisíc korun pokryje především mzdové náklady. Dále jsou to náklady na potřebný materiál a byl také proveden kvalifikovaný odhad nákladů za energie. Návštěvníci sportparku budou platit pouze příspěvek za použití toalety, sprchy nebo mytí kol. Prozatím nebude na místě fungovat ani občerstvení, k dispozici budou pouze automaty.

Občerstvení a půjčovna kol by mohly ve sportparku začít fungovat právě po třech letech provozu. I díky nim je možné, že se areál stane ekonomicky soběstačným. Se zavedením vstupného se nepočítá ani v budoucnosti, prakticky nikde to u podobných sportovních parků není zvykem. „To je možné jen formou dobrovolného příspěvku, protože monitorovat, kdo a kdy na stezky najede, je obtížné. Zisky areálů, které jsou výdělečné, jdou z půjčovny kol a z občerstvení,“ popsala Dagmar Hamalová.

Model provozování areálů bývá různý, jak vyplývá ze srovnání, které si radnice zpracovala. Konkrétně v Jedovnicích má zázemí areálu na starosti společnost, která dotuje celkový provoz a právě ze zisků z občerstvení a půjčovny se jí to daří. „V tomto jsme zatím opatrní, to ukáže až samotný provoz. Nelze říct, že počítáme s tím, že za tři roky to bude soběstačné. To rozhodně ne, ale výdělek nebude zanedbatelný,“ říká místostarostka, podle které se jednotlivé areály dají jen těžko srovnávat. Návštěvnost boskovického sportparku byla při přípravách odhadována na 12–14 tisíc lidí ve druhém roce provozu, tedy až příští rok. Sportpark by měl být podle místostarostky také příležitostí pro rozvoj cestovního ruchu a pro spolupráci s podnikateli v této oblasti. A nejedná se jen o sousedící westernové městečko, v areálu by měly být k dispozici informační materiály a reklamy na další boskovické zajímavosti a restaurace.

{% photo src="https://i.ohlasy.info/i/okrccrm.jpg" author="Tomáš Trumpeš" /%}

### Průběh prací a trasování

Práce na budování sportparku probíhají podle plánu. „Nyní si budeme dělat časový harmonogram propagace,“ uvedla Dagmar Hamalová. Termín otevření areálu v Doubravách ještě není přesně stanoven, ale předpokládá se, že by areál měl začít fungovat na začátku hlavní sezóny, tedy přibližně od začátku července. Otevřeno bude zázemí sportparku a hotová bude první naplánovaná etapa stezek. Další práce a rozšíření areálu se prozatím neplánují.

S kvalitou a průběhem prací je podle místostarostky radnice spokojená. Ze strany veřejnosti zaznamenala především dotazy týkající se především těžby dřeva. Kácení v lokalitě ale nemělo souvislost s budováním stezek, odvíjelo se od lesního hospodářského plánu. „Naopak stezky se tomu musely přizpůsobit, aby se vyhnuly kupříkladu stávající lesní školce,“ vysvětlila místostarostka. V projektu stezek je vyznačen přibližně 20 metrů široký koridor, kudy má stezka vést, její konkrétní trasu v tomto koridoru určují až pracovníci na místě. Jsou úseky, které se dělají ručně, na jiných místech pracuje technika. Zásahy do lesa ale podle vedení města nejsou nešetrné. Povrch stezek tvoří jemný štěrk, žádné více zpevněné povrchy se neplánují. Nově vznikne také pěšina, která bude kopírovat asfaltovou cestu vedoucí k westernovému městečku. Tato pěšina nebyla součástí stávající projektové dokumentace a nebude přímo navazovat na vytyčené trasy. Ale vzhledem k tomu, že se po otevření sportparku předpokládá větší počet cyklistů pohybujících se v celé lokalitě, měla by tak vzniknout možnost pro pěší návštěvníky dostat se do westernového městečka bezpečně. 

S připomínkami k trasování se ozval také Jiří Vorlický, který má v Doubravách pozemky a v minulosti byl hlavní tváří odporu proti Dinoparku, který zde měl vzniknout. Jednalo se mu o lokalitu takzvaného Potůčku. „Potkali jsme se na místě a vysvětlili jsme si to. Není zde žádné ochranné pásmo, ale bylo to jako vstřícnost k podnětu občana dodrženo,“ uvedla místostarostka s tím, že žádné další zásadní připomínky k budování tras nejsou.
