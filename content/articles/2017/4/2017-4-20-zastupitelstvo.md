---
title: "Ze zastupitelstva: Nejrychlejší jednání se obešlo takřka bez diskusí"
perex: Na pořadu zastupitelstva byly dotace pro obnovu památkové zóny, investice do školy a do školky, chodník ke hřbitovu, odpis městských pohledávek či náklady na provoz sportparku.
cover-photo: https://i.ohlasy.info/i/j06oxvm.jpg
author: Tomáš Trumpeš
category: zpravodajství
---

*Jako by chtěli stihnout finálový zápas brněnské Komety, jednali v úterý odpoledne boskovičtí zastupitelé. Proběhla tak zatím nejkratší a nejklidnější schůze stávajícího zastupitelstva, všechny body programu byly vyřešeny prakticky bez diskuse za necelých 50 minut. Koaliční zastupitelé tak mohli být spokojeni.*

{% photo src="https://i.ohlasy.info/i/j06oxvm.jpg" caption="Zastupitelský klub ČSSD" author="Tomáš Trumpeš" %}

Také ze strany občanů nebyl o diskusi se zastupiteli příliš velký zájem. jedinou výjimku tvořil v úvodním bodu Dotazy a připomínky občanů obvyklý diskutér, bývalý zastupitel Dušan Sušil. Tentokrát se dotazoval na okolnosti prodeje zařízení Dvořáčkova mlýna v Červené zahradě a na další osud přilehlého kempu. Bylo mu vedoucí majetkového odboru Gabrielou Šmerdovou vysvětleno, že město koupilo mlýn bez zařízení a jeho odvoz a prodej byl tedy věcí původního majitele. Do výběrového řízení na provoz kempu se nepřihlásil žádný zájemce a provozovat ho tedy budou [městské Služby](http://www.ohlasy.info/clanky/2017/03/rozhovor-strya.html).

### Dotace pro památky

Zastupitelé schválili rozdělení dotací putujících na boskovické památky. Nejprve finance z ministerstva kultury, konkrétně z Programu regenerace městských památkových rezervací a městských památkových zón. Z toho město získalo letos 1 milion 80 tisíc korun, k tomu přibude něco přes 800 tisíc městské spoluúčasti. Za takřka 1,5 milionu z těchto peněz město opraví horní část střechy na budově rezidence, ve které sídlí muzeum. Zbylých asi 400 tisíc půjde na opravu střechy domu s rituální lázní U Templu, který vlastní manželé Musilovi.

Dotaci na obnovu objektů, které se nachází na území městské památkové zóny Boskovice a nejsou prohlášeny kulturní památkou, vyhlašuje od loňského roku samo město. Pro letošek pro ni vyhradilo 400 tisíc korun. Z přihlášených žadatelů se město nakonec rozhodlo podpořit jen čtyři. „Tři akce je navrženo nepodpořit, komise vyhodnotila, že se jedná o akce bez přidané hodnoty. Komise doporučuje podpořit ty projekty, které si to zasluhují, protože obnovují historické atributy nemovitostí,“ vysvětlila vedoucí Odboru kanceláře tajemníka Miluše Rozkošná. 

Zastupitelé tak podpořili opravu oken rodinného domu Plačkova 23, rekonstrukci střechy bytového domu Masarykovo náměstí 18, výměnu oken a dveří bytového domu U Vážné studny 8 a výměnu střešní krytiny na domě U Koupadel 3. „Dotační program postupně začíná naplňovat představy jeho tvůrců, to je snahu finančně podpořit vlastníky nemovitostí v MPZ Boskovice ke smysluplným obnovám objektů v historickém duchu. Pro příští rok bylo členy komise doporučeno uspořádat pro tyto vlastníky a potenciální žadatele seminář, kde by jim kromě podmínek dotačního programu byl vysvětlen i hlavní cíl programu,“ píše se v materiálu, na základě kterého zastupitelé dotaci schvalovali.

V dotačním programu zbylo ještě skoro 100 tisíc korun, které komise navrhla přidělit formou individuální dotace Zdeňku Komárkovi rovněž na opravu domu U Vážné studny 8, a to s ohledem na skutečnost, že dům je ve zchátralém stavu a hyzdí vzhled památkové zóny. Finanční výbor, městská rada a nakonec ani zastupitelé však tomuto návrhu nevyhověli.

### Investice do školy a do školky

Finance přiřkli zastupitelé také městským školským zařízením. Mateřská škola obdrží 847 tisíc korun na první etapu rekonstrukce vnitřních chodníků a zpevněných ploch na pracovišti Lidická. Základní škola 1,4 miliónu na modernizaci vzduchotechniky školní kuchyně v budově na náměstí 9. května. Škola přidá ještě 500 tisíc z vlastního investičního fondu.

### Chodník ke hřbitovu

Po delších neúspěšných jednáních se městu podařilo dohodnout s vlastníky výkup dalších pozemků, které ještě chybí pro stavbu chodníků ke hřbitovu. „Jedná se o poslední pozemek v této lokalitě, u kterého není dosud pro stavbu chodníku vypořádán majetkoprávní vztah,“ vysvětlila vedoucí majetkového odboru Gabriela Šmerdová.

### Odpis pohledávek

Majetkový odbor předložil zastupitelstvu také návrh na odpis pohledávek. Rozloučit se město musí s dlužnými částkami ve výši takřka 290 tisíc od Soukromé střední školy podnikání a managementu a necelými 280 tisíci od společnosti Kryštůfkovy dobroty. Město obě částky vymáhalo, pohledávky byly přihlášeny do likvidace, které byly u obou společností vyhlášeny. „Pohledávky města nebyly uspokojeny, protože obě společnosti byly předlužené, takže je jako nedobytné navrhujeme na odpis,“ vysvětlila vedoucí odboru Gabriela Šmerdová.

Zastupitelé se zabývali i stavem městských pohledávek. Ty činily na konci roku 2016 cca 12 milionů korun, největší část eviduje město na nedoplatcích za dopravní pokuty (4,7 milionu), dále za pronájem pozemků (zde se jedná o neuhrazené nájemné 2,4 milionu od společnosti AKAM-Bosko za pozemek pod solární elektrárnou) a neuhrazených poplatků za komunální odpad (1,6 milionu). Dlužné částky jsou prakticky stejné jako na konci roku 2015.

### Náklady na provoz sportparku a rozpočtové opatření

Diskuse se nerozpoutala ani nad náklady na provoz sportparku, o nichž jsme již v Ohlasech [podrobněji informovali](http://www.ohlasy.info/clanky/2017/04/sportpark.html). Sportpark budou provozovat Služby Boskovice, město jim na to pro letošek vyhradilo 355 tisíc korun. Zastupitelé tiše souhlasili.

Připomínky nebyly ani k rozpočtovému opatření, které navýšilo letošní [schodek městského rozpočtu](http://www.ohlasy.info/clanky/2016/11/novy-rozpocet.html) o dalších asi 1,8 miliónu korun. A když se v dotazech a připomínkách zastupitelů projevil pouze bývalý starosta Jaroslav Dohnálek (ODS) s podněty týkajícími se oprav chodníků, bylo zřejmé, že zastupitelé tentokrát nebudou na jednání potřebovat ani celou hodinu. Místostarostka Dagmar Hamalová pouze připojila informaci, že v Praze zrovna probíhalo vyhlašování soutěže městských památkových zón a rezervací. Vyhlašování se účastnila senátorka Jaromíra Vítková, která proto nebyla přítomna na zastupitelstvu. Cenu však Boskovice nakonec opět nezískaly, obdržely pouze ocenění časopisu Moderní obec.
