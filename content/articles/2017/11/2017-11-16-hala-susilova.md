---
title: Vyjednávání o jízdárně se neposunula. Vše směřuje k hale v Červené zahradě
perex: O osudu haly se má rozhodnout na prosincovém zastupitelstvu. Zatím nic nenasvědčuje tomu, že by poslední zvažovaná varianta u ZŠ Sušilova mohla zvítězit.
cover-photo: https://i.ohlasy.info/i/6vxca7m.jpg
author: Marek Osouch
category: zpravodajství
---

*Zastupitelé v září uložili starostce Boskovic Haně Nedomové (ČSSD), aby dál jednala o ceně za možný odkup jízdárny. Za dva měsíce se ale konalo pouze jedno jednání a vlastně bez konkrétního výsledku. Do prosincového zastupitelstva, kdy se má rozhodnout, už ani další nebude. Zdá se tak, že vedení města variantu výstavbu haly na Sušilově zcela opustilo.*

{% photo src="https://i.ohlasy.info/i/6vxca7m.jpg" caption="Jízdárna" author="Tomáš Trumpeš" /%}

Kde bude v Boskovicích sportovní hala? Od nástupu současné boskovické koalice je to otázka, která se stále nevyřešila. Před dvěma lety sice zastupitelé přijali usnesení, že má být hala v Červené zahradě, letos se ale i přes toto prohlášení začala prověřovat [lokalita u základní školy Sušilova](http://www.ohlasy.info/clanky/2017/05/hala-susilova.html), kde by hala měla vzniknout za cenu zbourání dvou stávajících školních tělocvičen.

Zásadním problémem je ale to, že město nevlastní veškeré pozemky kolem tělocvičen potřebné pro větší halu, a na ceně, kterou městu stanovil znalec, [se s majitelem okolních soukromých nemovitostí Luďkem Řehořem neshodne](http://www.ohlasy.info/clanky/2017/09/hala-susilova.html). Zatímco on je ochoten prodat pozemky jedině se sousední jízdárnou za cenu obvyklou ve výši 8,5 milionu, město je ochotno se bavit pouze o takzvané ceně administrativní neboli vyhláškové, která je 6,6 milionu. „Nikdy nikdo z města se mnou nemluvil, že se máme bavit o administrativní ceně,“ řekl už dříve podnikatel Řehoř.

Dovětek o tom, že to má být cena administrativní, je však součástí usnesení, které schválili zastupitelé. Zda se tam dostalo záměrně, či nikoli, je otázkou. Nikdo ze zastupitelů, tedy ani opozice, ho nerozporoval. Každopádně starostka se při jednom jediném jednání, které od zářijového zastupitelstva proběhlo, na toto usnesení odvolávala, že je jím vázána.

Na jednání s majitelem jízdárny podle zápisu ale nebyla starostka ani po celou dobu. V průběhu z něj odešla „z důležitých důvodů“. „Pan Řehoř se odchodu paní starostky podivil, protože z jeho pohledu se jedná o poměrně důležitou věc,“ stojí v zápisu z jediného jednání 20. října. Následně už Řehoř na jednání jen shrnul své požadavky. Mimo trvání na ceně obvyklé 8,5 milionu navrhl i směnu.

O ní sice mluvil už na schůzi zastupitelů v září, nově ale přišel s konkrétními pozemky, které by od města chtěl. Zájem má o parcely v lokalitě za nemocnicí ve výměře 10 tisíc metrů čtverečních a městské pozemky v proluce na Plačkově v židovské čtvrti. V tomto případě se však už chce řídit cenou administrativní. „To pole má zhruba 30 tisíc metrů čtverečních a mne zajímá třetina v té spodní zastavitelné části pro výstavbu bytových domů,“ přiblížil Ohlasům Luděk Řehoř.

### Ke směně by město ještě doplácelo

Podíváme-li se na web České společnosti certifikovaných odhadců, tak v případě parcely za nemocnicí, což je pole určené k bytové zástavbě, se v Boskovicích cena pohybuje v rozmezí 1600 až 2500 korun za metr čtvereční. U 10 tisíc metrů to je tedy 16 až 25 milionů, tedy až čtyřnásobek ceny za jízdárnu. Na webu odhadců jde ale o tržní cenu, nikoli administrativní, kterou se chce při směně Řehoř řídit, jak sám řekl. Administrativní cena je totiž mnohem nižší, kolem 350 korun za metr, a dohromady tedy celá požadovaná část pole vychází na 3,5 milionu. V několika desítkách, maximálně pár stovkách tisíc by se měla pohybovat administrativní cena za proluku na Plačkově. Radnice by tak ještě k těmto nemovitostem musela přes dva miliony boskovickému podnikateli doplácet, aby dorovnala administrativní cenu 6,6 milionu za jízdárnu.

Po zveřejnění nových návrhů Luďka Řehoře už ale jednání skončilo a znovu se obě strany nesešly. „Bylo dohodnuto, že odpověď ze strany vedení města na nabídku pana Řehoře bude sdělena nejpozději do konce února 2018. Únorový termín byl stanoven s ohledem na  čas potřebný k přípravě a schválení potřebných smluv, pokud by město Boskovice na uvedenou nabídku přistoupilo,“ uvedla místostarostka Boskovic Dagmar Hamalová (KDU-ČSL). Proběhlo sice ještě jedno jednání, ale už bez zástupců vedení města. Navíc se týkalo jen požadavku Pavla Stary, majitele klubu Jízdárna, na novou cestu za panským dvorem v případě, že město bude stavět halu na Sušilově. Na jednání ale jen zopakoval už své dřívější podmínky, nic nového se nevyřešilo.

„Je tam jediná cesta, po které se k mým nemovitostem dostanou auta nad 3,5 tuny. Zastavěním by město popřelo rozhodnutí hasičů, kteří by se tam jinak nedostali. Po silnici mezi panským dvorem a skleníkem totiž s obtížemi projede větší dodávka,“ sdělil před časem Pavel Stara, od kterého město potřebuje také pár desítek metrů pro stavbu sportovní haly.

Nabízí se tak otázka, zda je pro vedení města sportovní hala na Sušilově stále skutečně zvažovanou variantou, když za celé dva měsíce byla jen dvě jednání, a to bez výsledku nebo alespoň nastíněné cesty. O možné výstavbě sportovní haly na Sušilově od zářijového zastupitelstva nejednala ani sportovní komise, která je poradním orgánem městské rady. „Naposledy jsme se dokonce sešli na jaře, kdy se jen krátce předtím přišlo s možností haly na Sušilově. Od té doby komise vůbec nejednala,“ řekl člen komise Vladimír Petrů s tím, že předpokládal, že se k takové věci budou scházet. Zvolený postup považuje za špatný. „Budu sportovní komisi ještě svolávat,“ reagoval její předseda a místostarosta Boskovic Petr Malach (ČSSD). Radní, kterým má komise dávat doporučení, však mají poslední schůzi před prosincovým zastupitelstvem už příští úterý.

### Stejné odhady cen pro Sušilovu i Červenku

Radnice konkretizovala zastupitelům před rozhodnutím také odhady finančních nákladů na stavbu sportovní haly. A ty říkají vlastně totéž: jak na Sušilově, tak v Červené zahradě by hala stála stejně, zhruba 170 milionů korun. Zatímco na Sušilově je však vše ještě ve fázi odkupů pozemků, jejichž náklady nejsou v ceně zahrnuty, v Červené zahradě už jsou pro možnou výstavbu haly pozemky koupené – mlýn a bývalý autobazar, za něž město utratilo dohromady téměř 20 milionů. Pro město je tak tato plocha více připravená než Sušilova. Opoziční zastupitel a bývalý starosta Jaroslav Dohnálek (ODS) ale číslům nevěří. „Ve Svitávce za sportovní halu včetně bourání staré tělocvičny zaplatili kolem 40 milionů. Nechápu tu cenu,“ sdělil.

Nové částky nejsou překvapující jen kvůli své výši pro výstavbu haly, ale i v dalších částech. Zatímco [urbanistická studie AV Atelieru na celý areál Červené zahrady](http://www.ohlasy.info/clanky/2016/11/cervenka-studie.html) ve variantě A sdělila, že vše lze předělat a postavit za 190 milionů, tedy vlastně za částku jen o 20 milionů vyšší, než by měla stát pouze hala podle nových čísel v každém ze zvažovaných míst, nové propočty odhadují úpravu celé Červené zahrady ve stejné variantě na více než 320 milionů.

Rozdíl 130 milionů vysvětluje mluvčí boskovické radnice Jaroslav Parma následovně: „Odhad nákladů bez DPH na jednotlivé varianty v roce 2016 zpracoval projektant Přibyl (z AV Atelieru, pozn. red.) jako součást studie. Jeho metodiku výpočtu neznáme. Nové propočty byly zpracovány v programu na tvorbu rozpočtů v aktuálních cenách. V materiálu jsou uvedeny ceny včetně DPH.“

Jakou cestou se nakonec město vydá, má být známo po prosincovém jednání zastupitelstva. Ledacos už napoví úterní schůze rady, zda zastupitelům dá doporučení, jakou variantu zvolit.
