---
title: "Z radnice: doprava seniorů, rozpočet, hala, památková zóna a nový web"
cover-photo: https://i.ohlasy.info/i/4fcp7lv.jpg
author: Tomáš Trumpeš
category: zpravodajství
---

*Novinky z boskovické radnice, které vedené města oznámilo po zasedání městské rady 21. listopadu. Přinášíme výběr toho nejzajímavějšího se stručnými komentáři vedení města.*

{% photo src="https://i.ohlasy.info/i/4fcp7lv.jpg" caption="Nový kalendář s fotografiemi Boskovic" author="Tomáš Trumpeš" /%}

### Doprava zdarma pro seniory nad 70 let

Boskovičtí senioři starší 70 let budou nově moci cestovat po městě hromadnou dopravou zdarma. V případě, že si pořídí celoroční jízdenku, radnice jim ji v plné výši proplatí. 

„Někteří senioři očekávali, že se v Boskovicích dá uplatnit podobný systém slev, jako funguje ve velkých městech, která mají městskou hromadnou dopravu,“ uvedla místostarostka Dagmar Hamalová (KDU-ČSL). Vzhledem k tomu, že Boskovice městskou hromadnou dopravu nemají a o jejím zřízení ani neuvažují, navrhuje rada, aby radnice seniorům proplácela roční jízdenky IDS. Boskovickým občanům nad 70 let bude stačit, když zakoupenou jízdenku předloží na pokladně městského úřadu. Proplacena jim bude hotově nebo převodem na účet. Celoroční jízdenka stojí pro Boskovice a přidružené obce Mladkov, Vratíkov a Hrádkov 1 850 korun, v případě cestování po Boskovicích a Bačově 3 150 korun. Radnice předpokládá, že takto umožní bezplatné cestování asi stovce seniorů – do městského rozpočtu na rok 2018 byla pro tento účel zařazena částka 200 tisíc korun. „Vycházeli jsme ze zkušenosti z jiných měst, kde neevidují velkou poptávku,“ vysvětlila Dagmar Hamalová.

V minulosti nabízela odvoz seniorům také Městská správa sociálních služeb, ale o službu nebyl příliš velký zájem. V Boskovicích také funguje soukromá nabídka senior taxi.

### Návrh rozpočtu na rok 2018

Městská rada projednala návrh rozpočtu na rok 2018. Návrh bude veřejný až na konci listopadu, vedení města představilo alespoň jeho základní parametry. Rozpočet je navržen jako schodkový. „Příjmy jsou plánovány ve výši zhruba 334 milionů, výdaje 387 milionů. Schodek bude kryt z přebytku hospodaření minulých let,“ upřesnila starostka Hana Nedomová (ČSSD).

Navrhovaný rozpočet se může ještě změnit, protože město stále neví, jestli získá některé dotace, které by mohly mít na výslednou bilanci hospodaření zásadní vliv. Důležité je také to, že letošní schodek rozpočtu bude nakonec výrazně nižší, než bylo původně plánováno. Podle odhadu starostky Hany Nedomové to může být až o 50 milionů. Právě tyto peníze, které se oproti plánům neutratí letos, poslouží k pokrytí naplánovaných výdajů v roce 2018.

Jako největší investiční akce, se kterými rozpočet na příští rok počítá, zmínila starostka města pokračování rekonstrukce horní části letního kina, dále akce, které se letos nepodařilo dokončit: revitalizace bytových domů na Wolkerově a Jiráskově ulici, oprava spodní části Štefánikovy ulice; v rozpočtu je zařazena částka na centrum polytechnické výchovy a mateřskou školu, počítá se se zpracováním projektové dokumentace na knihovnu a řešení lokality Na Rovné a U Koupadel. 

Návrh rozpočtu budou zastupitelé schvalovat na posledním letošním jednání 12. prosince. K rozpočtu proběhl také speciální zastupitelský seminář.

### Zastupitelé rozhodnou o hale bez doporučení rady

Vedení města předestře zastupitelům variantní řešení pro stavbu sportovní haly. K žádnému z nich nakonec ale městská rada nedala doporučení, a rozhodnutí tedy nechává až na zastupitelích. K jednotlivým variantám byly vyčísleny předběžné finanční náklady. „Sportovní hala je důležité téma, bylo by dobré, aby došlo ke konsenzu. Bude záležet na každém zastupiteli, jak k tomu přistoupí,“ uvedla starostka Hana Nedomová s tím, že se samozřejmě může stát, že současné vedení města podpoří svou většinou jednu z variant a opozice ji odmítne. „Může se stát, že po příštích volbách pak bude všechno jinak. Pokud ke konsenzu nedojde, není to z mého pohledu to správné pro budoucnost sportu ve městě,“ dodala starostka. Záležet by podle ní mělo i na názoru sportovců.

Před jednáním zastupitelstva zasedne ještě ve středu 29. listopadu sportovní komise. Tu vede místostarosta Petr Malach (ČSSD), který předpokládá, že sportovní komise konkrétní stanovisko zaujme. Podle místostarostky Dagmar Hamalové jsou obě varianty hodně podobné, co se týče finančních nákladů i časového plánu.

Místostarosta Petr Malach zopakoval, že se přiklání ke stavbě haly v Červené zahradě. A to ve variantě bez atletického oválu, který by zde stejně nemohl být doplněn o zázemí pro další atletické disciplíny. Vedení města naznačilo, že pro komplexní atletický areál by město mohlo v budoucnu hledat jiné umístění mimo Červenou zahradu. „Víme, že běžci ovál potřebují a nic přece nebrání tomu zadat příslušné úkoly a hledat lokalitu pro ovál a další atletické sporty,“ uvedla starostka.

### Program regenerace městské památkové zóny

Městská rada projednala a doporučila zastupitelstvu ke schválení aktualizaci Programu regenerace městské památkové zóny na období 2018–2024. „Pravidelně se aktualizuje, jaké aktivity zejména stavební a rekonstrukční byly provedeny. Město má také zájem vytvořit plán oprav pro následné období,“ vysvětlila místostarostka Dagmar Hamalová. Existence aktualizovaného programu je podmínkou pro získání ministerských dotací na opravu památek v městské památkové zóně. Od roku 2010 bylo z tohoto programu v Boskovicích čerpáno 118 milionů korun. Ty se investují nejen do městského majetku, na podporu mohou dosáhnout i soukromí vlastníci.

Z plánovaných rekonstrukcí v památkové zóně uvedla místostarostka Dagmar Hamalová především nutnou opravu havarijního stavu střechy skleníku, dále se u městského majetku plánuje pokračovat v rekonstrukci rezidence a chytá se oprava kašny na náměstí. U ostatních vlastníků bude záležet na jejich plánek a výsledcích jednání. „Možná bychom měli zmínit také dlažbu na ulici Plačkova – to není věc, která je z provozního hlediska a technického stavu nezbytná, ale v aktualizaci Programu regenerace je zařazena také,“ doplnila Dagmar Hamalová. Senátorka Jaromíra Vítková zmínila i velké investice, které by město mělo v budoucnosti řešit: komplexní rekonstrukci parku u zámeckého skleníku a dvě proluky v židovské čtvrti – na Bílkově a na Plačkově ulici.

Na pondělí 11. prosince od 17 hodin připravilo město v židovském obecním domě seminář pro vlastníky památkových objektů a pro zájemce o uvedenou problematiku. 

### Cena za Dokumenty na cestách

Město Boskovice získalo jednu z cen magazínu Egovernment, a to 3. místo v kategorii měst a obcí za projekt Dokumenty na cestách. „Máme takzvanou mobilní podpisovou knihu v chytrých telefonech. To znamená, že úředníci mohou podepisovat dokumenty i mimo budovu úřadu. Je to vhodné zejména při služebních cestách a nepřítomnosti zaměstnance na úřadě, protože se nezdržuje proces oběhu dokumentů,“ vysvětlil tajemník úřadu David Škvařil.

### Nový web města

Město Boskovice má nové webové stránky. Jsou takzvaně responzivní, což znamená, že počítají se zobrazením nejen na různých typech monitorů, ale i na tabletech a displejích mobilních telefonů. Při této inovaci se město podle tiskového mluvčího Jaroslava Parmy pokusilo web také zpřehlednit. 
Virtuální prohlídka města byla doplněna i o virtuální prohlídku úřadu. Přibylo také 120 životních situací, které by měly návštěvníkům poradit s konkrétním postupem při vyřizování různých záležitostí na úřadě. 

### Nový kalendář na rok 2018

Město Boskovice vydalo na rok 2018 stolní týdenní kalendář nazvaný Boskovice včera a dnes II. Jedná se o srovnávací kalendář historických a současných snímků Boskovic. „Tentokrát to není nějak časově vymezeno, vybíral jsem hlavně fotky, které se mi zdály zajímavé. A místa, která jsem ani nepoznal a musel jsem se doptat, kde to je, abych mohl nafotit současný stav,“ prozradil tiskový mluvčí Jaroslav Parma, který kalendář připravil. 

### Analýza CZT

Město stále nemá k dispozici analýzu Centrálního zásobování teplem. Technicko-ekonomická studie provozu CZT po roce 2019 měla být vypracována nejprve před prázdninami, poté do konce srpna letošního roku. „Dávali jsme připomínky, ještě ji nemáme zpět,“ uvedla starostka Hana Nedomová.
