---
title: Vedení města hodnotí debatu o rozdělení školy
cover-photo: https://i.ohlasy.info/i/3893095a.jpg
author: Tomáš Trumpeš
category: zpravodajství
tags: vzdělávání školství
---

*V Boskovicích proběhlo první kolo debaty o případném rozdělení základní školy, která dnes zahrnuje tři samostatná pracoviště. Konal se zastupitelský seminář, debata s učiteli a s veřejností. Podle vedení města je stále ve hře i nejrychlejší termín – rozdělení od 1. srpna příštího roku.*

{% photo src="https://i.ohlasy.info/i/3893095a.jpg" caption="ZŠ Sušilova, jedno z pracovišť boskovické „trojškoly“" author="Tomáš Znamenáček" width=4896 height=3264 /%}

Asi nejsilnější kritika se na [debatě s veřejností](https://ohlasy.info/clanky/2023/10/seminar-zs.html) týkala právě překotného termínu, který byl ovšem ze strany radnice označen pouze jako nejbližší možný, nikoliv jako ten, o který se usiluje. Na druhou stranu vedení města stále trvá na tom, že termín je to reálný a pořád patří mezi relevantní scénáře.

Místostarosta Lukáš Holík (Naše Boskovice) je asi nejopatrnější a říká, že téma rozdělení školy je velmi živé a je třeba pokračovat s rozvahou. „Musíme mít neustále na srdci, aby bylo vnímáno, že to neděláme pro sebe, pro nějaké politické body – protože ty to určitě nepřinese – ale jde nám o kvalitu výuky a o děti,“ říká místostarosta. Vedení města by se podle něj nemělo uchlácholit vizí rychlé přeměny, ale musí mít pevně podloženo, že rozhodnutí přinese požadovanou kvalitu. 

Poměrně jednoznačně Lukáš Holík odmítá jednu z načrtnutých variant rozdělení, že by na jedné budově byl první stupeň a na druhé druhý. „Nevnímám to jako něco, pro co bych byl ochoten zvednout ruku, protože mně to ještě nikdo nevysvětlil,“ vyjadřuje se poměrně jasně místostarosta s tím, že jde pouze o analýzu a definování různých možností a pokud to někdo staví tak, že se vedení města chystá toto udělat, je to podle něj šíření strachu mezi lidmi. Obecně podle něj platí, že zatím jsou všechny možné návrhy na stole a teprve probíhá diskuze. Výsledky analýz jsou podle něj velmi cenné i pro případ, že by město k vůbec žádným systémovým změnám nesáhlo a snažilo se školu vylepšit ve stávajícím uspořádání.

Druhý místostarosta Radek Šamšula (Piráti) se domnívá, že je zcela pochopitelné, že debata je vyhrocená, protože se týká dětí a taky proto, že na školství se skoro všichni cítí být odborníci. „I přesto vnímám, že v debatě padá spousta důležitých věcí a je pro mě důležité, co tam zaznívá za obavy občanů – tím se musíme primárně zabývat,“ myslí si pirátský místostarosta.

Městská rada se podle Radka Šamšuly bude nyní otázkou zabývat na každém jednání a z diskuzí si odnesla několik bodů, se kterými se musí vypořádat. Také druhý místostarosta zdůrazňuje, že nic není rozhodnuto. Vedle informací z analýz vidí velký přínos právě i v těch podnětech, které na projednáváních zazněly. 

„Máme před sebou výběrové řízení na nového ředitele školy. Ten bude před velkým úkolem. Bude vstupovat doprostřed této debaty o rozdělení školy a je dobře, že jsme tu debatu začali dřív než hledání nového ředitele, protože on už bude vědět, že do tohoto vstupuje,“ připomíná místostarosta Radek Šamšula další klíčovou věc, která Boskovice čeká příští rok na jaře – totiž konkurz na ředitele základní školy.

V Boskovicích podle Radka Šamšuly nejsme příliš zvyklí na to, že by se otevřela debata, aniž by už existovala jasná preference nebo rozhodnutí. Teď to tak ale podle něj je a teprve se uvidí, kam se debata bude posouvat.

To potvrzuje i starostka Jana Syrovátková (Změna22), která říká, že na stole jsou stále všechny varianty. Generace dnešních rodičů má podle ní zkušenost s fungováním samostatných škol ze své školní docházky a dnes znají sloučenou školu. Debata podle starostky doplňuje vedení města důležité informace k tomu, aby dokázalo správně rozhodnout.

Alfou a omegou je podle starostky to, aby byly spokojené děti, k čemuž je ovšem nezbytné, aby byly spokojené i pedagogické týmy. „Nechceme jít na sílu a tyhle debaty ve veřejném prostoru jsou velmi důležitým prvkem pro to, jak se rozhodneme,“ říká starostka. Analýza pro ni přinesla důležité informace třeba o rozdílech v kapacitách jednotlivých škol. Distribucí žáků na jednotlivé budovy se podle ní město jako zřizovatel musí zabývat, ale oddělení prvního a druhého stupně označila za chiméru.

„Na debatách se ozývaly emoce, cože je dobře. A zároveň nám přibývají otázky, které nám lidé posílají na email, a začínáme mít zpětnou vazbu k tomu, jak sloučení škol funguje, jak to vnímají pedagogové a jak to funguje prakticky,“ popisuje starostka s tím, že toto jsou aspekty, které by město běžně nedohlédlo. „Teď se debatuje o tom, co by se dalo zlepšit. A to je nejhodnotnější, že se toto otevřelo,“ dodává starostka s tím, že nyní vyplouvají na povrch věci, které by se daly dělat líp, i věci, které jsou jednoznačně pozitivní.

Rozhodnutí podle Jany Syrovátkové nakonec musí být politické, ale bude opřené i o názory pedagogů, rodičů a veřejnosti. Jak rychle rozhodovací proces půjde, není jasné. „Všechno je ve hře,“ říká starostka k případnému rozdělení školy od srpna příštího roku. Místostarosta Radek Šamšula dodává, že nejrychlejší termín je realistický, dokud je technicky možný. Aktuálně si vedení města zpracovává možné harmonogramy a podle místostarosty je možné, že si teď vedení města dá určitou pauzu, během které bude vyhodnocovat data a podněty z debat. A nechá *probublat* veřejnou diskusi. „Je vidět, že tím, že skončilo veřejné projednání a zveřejnili jsme analýzu, debata teprve začala. Proběhly emoce, ty teď budou opadat a debata se bude dál vyvíjet,“ popisuje situaci pirátský místostarosta.