---
title: Kulturní výběr na listopad s Petrem Ondráčkem
cover-photo: https://i.ohlasy.info/i/577bf4dd.jpg
author: Magda Znamenáčková
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. V souhrnu listopadových kulturních událostí připomínáme také další večer z cyklu ArchiTalk, v rámci kterého zve do Boskovic zajímavé architekty a architektky Petr Ondráček – a právě tohoto architekta a neúnavného propagátora a popularizátora architektury v Boskovicích jsme pozvali jako hosta. Součástí podcastu jsou i pozvánky na vybrané listopadové akce, které si můžete níže také přečíst.*

{% spotify_episode id="2uUcK3AS6Q3rZwigglNQ3H" /%}

### Živé slovo: Adam Borzič

Ve středu 1. listopadu v 18 hodin přijede do Prostoru v rámci cyklu Živé slovo Adam Borzič – básník, publicista, vystudovaný teolog a také šéfredaktor literárního čtrnáctideníku Tvar. Besedovat se tentokrát bude na téma východní spirituality a její inspirace pro teologii a umění.

### Živé slovo: Ivan Palacký

Cyklus Živé slovo proběhne v listopadu ještě jednou, a to v pondělí 13. v 19 hodin. Hostem bude Ivan Palacký – hudebník, architekt, zvukový umělec a básník. Můžete ho znát z různých hudebních projektů, aktuálně hraje a zpívá v kapele Pátí na světě. „Píše“ si zvukový deník ze všech svých cest: úryvky příběhů, záhadných zvuků a různých akustických chyb. V Prostoru představí texty z nedávno vydané knihy „Škody jsou tajné“, ale i z dalších, dosud nepublikovaných textů. Vše bude doprovázeno výňatky ze zvukového deníku.

### Strašidelný Větrník – dětský festival

Od pátku 3. do neděle 5. listopadu pořádají Kulturní zařízení města Boskovice další dětský festival Větrník, tentokrát to ovšem bude Strašidelný větrník. Návštěvníci se mohou těšit na divadelní představení, promítání dětských filmů a pohádek, vyprávění, dětský karneval, stavebnicový koutek či dětské dílničky. To vše proběhne ve strašidelném pohádkovém duchu v sokolovně a v kině Panorama.

### Katarzia

4\. listopadu, to znamená už tuhle sobotu, vystoupí v boskovickém Prostoru Katarzia. Zpěvačka, textařka a skladatelka, jejíž hudba spadala spíše do elektronického žánru, vydala v říjnu tohoto roku album Šťastné dieťa, ve kterém se vrací k akustické hudbě. Ve svých textech reflektuje aktuální společenská témata, zabývá se současnou společností skrze obrazy mezilidských vztahů. Katarzia patří mezi nejsilnější jména dnešní česko-slovenské experimentální hudební scény.

### Divadlo Feste: Ještě není tma, ale stmívá se

Po roce se do Prostoru vrací brněnské nezávislé divadlo Feste, které pracuje pod uměleckým vedením režiséra Jiřího Honzírka. Tentokrát Feste přiveze scénickou studii Ještě není tma, ale stmívá se o hledání a mapování hranice, kdy se z milého společníka všedních dní stává něco absolutně nepostradatelného. O tom, kdy je večerní sklenka vína ještě „v pořádku“ a kdy už ne… Představení se koná 7. listopadu od 19 hodin.

### ArchiTalk #04 - Adam Štěch

A teď akce, o které mluvíme v rozhovoru kulturního podcastu na listopad s Petrem Ondráčkem: do posledního letošního dílu série ArchiTalk se mu podařilo získat Adama Štěcha – spoluzakladatele kreativní skupiny Okolo, žurnalistu, pedagoga, kurátora a především významného propagátora modernismu, jak v designu, tak i architektuře nejen u nás, ale i v Evropě a možná i ve světě. Koná se 8. listopadu od 19 hodin v Prostoru.

### The Atavists + The Desperate Mind

Pak bychom vás rádi pozvali na dvojkoncert – 10. listopadu od 20 hodin vystoupí v zámeckém skleníku blues-rocková kapela The Atavists, která získala v roce 2018 dvě ceny Anděl, a kapela The Desperate Mind, jejíž žánr se dá označit za mix punk rocku, melodic hardcore a emo. Jejich tvorba je ovlivněna především americkými punkovými kapelami jako Anti-Flag, Strike Anywhere a Stray From The Path.

## Zpívané dědictví Jednoty aneb písně z bratrských kancionálů

Po několika letech do boskovického evangelického kostela opět zavítá komorní sbor Ensemble Versus – za dvacet let své existence se tento sbor stal etablovanou veličinou nejen brněnského hudebního života a dnes působí pod hlavičkou progresivního sdružení hudebníků Ensemble Opera Diversa. Koncert představí písně Jednoty bratrské jak v původních kancionálových verzích, tak v úpravách českých skladatelů 20. století. Koná se v neděli 12. listopadu od 18 hodin.

### Divadlo Frída: Fachman

Divadlo Frída přiveze do zámeckého skleníku představení Fachman. Jedná se o třetí One Man Show Martina Trnavského, kterým završuje cyklus svých autorských monodramat. V Boskovicích se tak stane 15. listopadu od 19 hodin.

### Vážně? Adam Závodský

Poslední koncert cyklu vážně?, který měl do Boskovic přivanout mladé interprety vážné hudby, odehraje v evangelickém kostele klavírista a skladatel Adam Závodský. Kromě své tvorby zahraje cyklus Leoše Janáčka Po zarostlém chodníčku, který Janáček částečně zkomponoval i pro harmonium. A právě jednomu konkrétnímu stařičkému harmoniu bude část večera věnována – několik skladeb uslyšíte přímo z těla nástroje, který letos slaví sto let od doby, kdy jej evangelíci zakoupili. Takže to bude událost, která se opakuje jednou za sto let! Koncert se uskuteční 16. listopadu od 19 hodin.

### Hopsen Clark vs Lyl Alk

A je tu také jedna hip-hopová akce: v Prostoru pokřtí 8. listopadu moravský rapper Hopsen Clark album Hopsen Clark vs Lyl alk. Na albu se perou jeho dvě alter ega, záda mu bude krýt DJ Busteraz. 

### Honzírek – Hädler – Jouza

Umělecká trojice harfistka Roxana Hädler, houslista Jan Jouza a kontrabasista Adam Honzírek spojili síly svých talentů a hudebních nástrojů a dali dohromady bohatý repertoár, ve kterém zazní Čajkovskij, Saint-Saëns, Mascagni nebo Bizet. Koncert proběhne ve středu 22. listopadu v 19 hodin v zámeckém skleníku. 

### Schwarzprior & Lazer Viking

V sobotu 25. listopadu se v Prostoru koná letošní první koncertní večer ve spolupráci s hudebními cenami a festivalem Vinyla, tentokrát v duchu elektronické hudby. Zahraje temné electro-synth-darkwawe duo Schwarzprior a support zajistí o něco popovější Lazer Viking.

### Silver Band – 40 let

Na legendární S.Band navazuje skupina Silver Band, která v srpnu připravila Silver Fest u příležitosti 40. výročí založení původní kapely. Na festivalu ale zahráli jen hosté, protože samotné vystoupení Silver Bandu zhatil déšť. Teď proběhne samostatný narozeninový koncert skupiny s videoprojekcí, a to v sobotu 25. listopadu od 19 hodin v sokolovně.

### Ochotnické divadlo Boskovice: VÍKEND – PREMIÉRA

Ochotnické divadlo Boskovice připravilo pod režijním vedením Lubomíra Slezáka novou inscenaci hry Ivana Krause Víkend. Premiéra se koná v neděli 26. listopadu od 19 hodin v sokolovně.

*Listopadových akcí je opravdu hodně, takže na závěr ještě letem světem připomeňme, že v sobotu 11. v Prostoru proběhnou další Amplitudy s kapelami Toyota Vangelis & Fæ Bestia, ve čtvrtek 16. listopadu další jam session, v pátek 24. listopadu hrají Lísky opět longformy a ve stejný den křtí v sokolovně nové album Hovaduo. Kromě toho má zajímavý program filmový klub, pokračuje přehlídka Tady Vary a muzeum kromě pokračování výstavy Jménem zákona, stůj! nabízí i novou výstavu Čtení pod lavici, která ukazuje časopisy pro děti a mládež od počátků po rozpad Československa.*
