---
title: Poplatek za odpady se zvedne na 1000 korun, i tak město doplácí
cover-photo: https://i.ohlasy.info/i/76affc86.jpeg
author: Tomáš Trumpeš
category: zpravodajství
---

*Boskovice opět zdraží svým občanům poplatek za odpady, tentokrát se vyhoupne na rovných tisíc korun za rok. Záměr koalice musí ještě schválit zastupitelstvo. I tak bude město doplácet na likvidaci odpadů další víc než 4 miliony korun.*

{% photo src="https://i.ohlasy.info/i/76affc86.jpeg" caption="Svoz odpadu v Boskovicích" author="Tomáš Znamenáček" width=4032 height=3024 /%}

Ještě v roce 2019 činil poplatek za odpady v Boskovicích 550 korun. V následujícím roce se zvýšil na 690, poté na 720 a pak na současných 840 korun. Od příštího roku dosáhne nebaťovské a magické hranice, jak to na tiskové konferenci označil místostarosta Lukáš Holík (Naše Boskovice), rovných tisíc korun.

Místostarosta vysvětluje, že městu se stejně jako všem dnes zdražují veškeré služby, včetně nákladů na likvidaci odpadu. A dodává, že vzhledem k nastavení legislativy budou náklady s odpady už jen dražší a dražší.

Aktuálně město platí za odpady ročně přes 15 milionů korun a k tomu, co vybere od občanů, musí doplatit přes šest milionů. „Je to víc než třetina a to je velmi vysoká částka, kterou musíme v rozpočtu reflektovat,“ uvedl Lukáš Holík. V novém předpokládaném modelu po zvýšení by město doplácelo přes 4 miliony korun, celkově zaplatí asi 17 milionů. 

Navýšení ceny se může stát dalším motivačním faktorem pro vstup lidí do systému MESOH – motivačního a evidenčního systému odpadového hospodářství, v rámci kterého mohou dosáhnout na slevy z poplatku. Ti, kdo už tak učinili, šetří na poplatku v průměru 275 korun ročně. Teoreticky je možné ušetřit až 70 procent z poplatku. V systému jsou zavedeny takzvané eko body, jejichž udělování je odvislé od toho, kolik odpadu domácnost vyprodukuje a vytřídí. Hodnota eko bodu zůstane 10 korun.

Letos se do systému MESOH zapojilo 66 procent boskovických domácností z rodinných domů a 44 procent z bytových domů. Rezervy jsou tedy ještě značné. „Takže apelujeme na všechny, kteří se ještě nezaregistrovali, ať tak určitě udělají, vyplatí se jim to. Je to na lidech, my tu možnost snížit si poplatek dáváme,“ dodává místostarosta Lukáš Holík.

Celkový počet plátců za odpad je v Boskovicích 12 200, což je o něco víc, než je oficiální počet obyvatel s trvalým bydlištěm. Poplatek totiž musí platit i ti, kdo ve městě nemají trvalý pobyt, ale vlastní zde nemovitost, kde není nikdo k trvalému pobytu hlášen.

Město připravuje i další opatření v oblasti odpadového hospodářství, jak Ohlasy [informovaly minulý měsíc v článku](https://ohlasy.info/clanky/2023/10/odpady.html), ve kterém místostarosta Lukáš Holík rovněž podrobněji vysvětlil, jak funguje legislativa a proč dochází k postupnému navyšování nákladů.