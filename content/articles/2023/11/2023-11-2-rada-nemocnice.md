---
title: Městská rada řešila nemocnici, starostka otáčí
cover-photo: https://i.ohlasy.info/i/wv5hsdn.jpg
author: Tomáš Trumpeš
category: zpravodajství
tags: nemocnice
---

*Boskovická městská rada se sešla v pondělí 30. října k mimořádnému jednání a řešila situaci v boskovické nemocnici. Oproti výrokům na předchozí tiskové konferenci je vedení města vůči protestní akci lékařů chápavější. A chystá i mimořádné zastupitelstvo.*

{% photo src="https://i.ohlasy.info/i/wv5hsdn.jpg" caption="Boskovická nemocnice" author="Tomáš Znamenáček" width=3522 height=2348 /%}

„Probírali jsme situaci lékařů a podstatu jejich protestu. Víme, že naši lékaři pracují nad rámec své pracovní doby a mnohdy i nad rámec svých možností. A že v podstatě nemají jak jinak upozornit vládu i veřejnost na to, že je celý systém zdravotnictví špatně nastaven a že je potřeba situaci řešit. Není to opravdu záležitost jen naší nemocnice, ale jedná se o celorepublikový protest,“ uvedla starostka města Jana Syrovátková (Změna22), která tak do značné míry pozměnila svou rétoriku a vnímání situace [oproti tiskové konferenci z minulého týdne](https://ohlasy.info/clanky/2023/10/krize-v-nemocnici.html), kdy se k postupu lékařů stavěla společně s jednatelem nemocnice Miloslavem Kavkou velmi kriticky.

K celostátní akci *Lékaři jsou jenom lidi* se chce v Boskovicích připojit drtivá většina lékařů. Celou situaci vyprovokovala novela zákoníku práce, která umožňuje výrazně navýšit přesčasové hodiny lékařům i dalšímu zdravotnickému personálu. Ze současných 416 hodin se limit zvedá na 832 hodin ročně.

Akci inicioval spolek Mladí lékaři v rámci České lékařské komory a připojil se i Lékařský odborový klub (LOK). Lékaři sáhli k nátlakovému řešení a dohodli se, že k 1. prosinci vypoví dohody, v rámci kterých slouží dobrovolné přesčasové hodiny. Těch je tolik, že bez nich by se celý systém zdravotnictví prakticky zhroutil. „Dá se říct, že naše zdravotnictví funguje na dobrovolnosti lékařů, protože práce zdravotníka nekončí v půl čtvrté, ale poskytujeme lidem dvacetičtyřhodinovou péči. Často máme osmihodinovou službu, po níž následuje další, kde jsme šestnáct a půl hodiny. Což by se samozřejmě dít nemělo, ale nemá nás kdo vystřídat. S tichým souhlasem lékařů je tu zákoník práce porušován už řadu let,“ vyjádřil se pro Boskovický zpravodaj lékař boskovické nemocnice a člen LOK Aleš Chromý. 

Ten zdůraznil, že lékaři nechtějí nikoho poškodit, ale i lékaři jsou jen lidé, kteří chtějí mít volný čas pro sebe a své rodiny. Dřív se to podle něj bralo tak, že lékař musí svému povolání obětovat všechno, ale dnes už je situace jiná. Systém svými nadměrnými požadavky navíc o lékaře přichází, protože třetina absolventů lékařských fakult jde raději dělat něco jiného nebo odchází do zahraničí. „Řadu let o tomto problému vědí a nedělají nic. Kdyby poslanci nevymysleli navyšování přesčasové práce, lékaři by neprotestovali. Ale jde o princip a také o to, že se zde vymýšlí nesmyslné zákony, které s námi nikdo nekonzultuje,“ dodal pro zpravodaj Aleš Chromý.

Boskovičtí radní probírali akci Lékaři jsou taky lidi a její dopady na provoz místní nemocnice s jednatelem Miloslavem Kavkou, předsedou dozorčí rady Jozefem Machekem a vysokoškolským pedagogem a členem společnosti biomedicínského inženýrství Liborem Strakou, který se jako lékař a analytik podílel mimo jiné na návrhu nemocničního informačního systému IKIS a manažerského informačního systému pro všeobecnou fakultní nemocnici a na řadě dalších projektů z nemocničního prostředí. Právě Libor Straka radním prezentoval aktuální protestní akci lékařů.

Starostka města Jana Syrovátková po jednání rady uvedla, že protest lékařů není zaměřený proti nemocnici ani proti pacientům a vyjádřila pochopení pro to, že už lékařům došla trpělivost. „Celá situace vychází z protestu *Děkujeme, odcházíme*, kdy byly před deseti lety lékařům slíbeny nové podmínky, ale za celou dobu se nic zásadního nezměnilo,“ prohlásila Jana Syrovátková.

Městská rada také reagovala na požadavek opozičních zastupitelů za SPOLU, aby bylo k situaci v nemocnici svoláno mimořádné jednání zastupitelstva. Požadavek zněl na první půli listopadu, ale termín byl nakonec stanoven na 23. listopadu od 16 hodin v zámeckém skleníku. Právě zde by se měli veškeré informace o dění v nemocnici dozvědět nejen zastupitelé, ale i veřejnost.