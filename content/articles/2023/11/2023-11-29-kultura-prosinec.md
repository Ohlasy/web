---
title: Kulturní výběr na prosinec s Kristýnou Znamenáčkovou
cover-photo: https://i.ohlasy.info/i/605d949f.jpg
author: Tomáš Trumpeš
category: podcast
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Hned s několika prosincovými akcemi má co dočinění klavíristka, ale také sbormistryně a hudební dramaturgyně a organizátorka Kristýna Znamenáčková. A právě tu jsme tentokrát pozvali k rozhovoru. Součástí podcastu jsou i pozvánky na vybrané prosincové akce, které si můžete níže také přečíst.*

{% spotify_episode id="5FDpQhsEws7sS2LW4BszXH" /%}

### Advent v kostele

Farní sbor českobratrské církve evangelické organizuje i letos cyklus adventních koncertů klasické hudby v kostele. A co uslyšíte: advent zahájí 3. prosince v 18 hodin koncert smyčcového kvarteta Diversa Quartet a klavíru v podání Kristýny Znamenáčkové. Zazní Mahler, Britten, Zemek Novák a David Matthews. Druhou adventní neděli 10. prosince zazní v 18 hodin roráty v podání hudebníka Michaela Pospíšila, který se specializuje na interpretaci barokní hudby, a jeho souboru Ritornello. Třetí neděli, 17. prosince v 19 hodin, se nálada zcela promění. Z rorátů se posuneme do soudobé hudby, se kterou přijede do Boskovic Brno Contemporary Orchestra, který se hudbou pokusí zodpovědět, jaké je mysterium Vánoc v 21. století. A poslední večer bude věnován pěveckým sborům – uslyšíte gymnaziální pěvecký sbor Nota a nově vzniklý příležitostný smíšený sbor Akcident.  

### Adventní a vánoční koncerty – ZUŠ, Trní, Třetí zuby, Janáček

V Boskovicích se koná i několik dalších adventních či vánočních koncertů. Zmiňme adventní koncert základní umělecké školy ve středu 6. prosince od 17 hodin v sokolovně, benefiční adventní koncert skupiny Třetí zuby v neděli 10. prosince od 17 hodin v synagoze, vánoční koncert skupiny Trní v sobotu 16. prosince od 19 hodin v zámeckém skleníku a vánoční koncert smíšeného pěveckého sboru Janáček v neděli 17. prosince od 18 hodin v sokolovně.

### Advent na Sýpce

Bohatý program na prosinec nabízí i Sýpka. V sobotu 2. prosince pořádá autorské čtení Hany Pinknerové a Adély Jaworek z knihy Advent ve starém domě, a den nato bude připravený program pro děti – budou si moct vyrobit vánoční přání a napsat dopis Ježíškovi. V pátek 8. bude od 19 hodin hrát Divadlo Víti Marčíka představení Setkání pod Betlémem. Víkend od 15. prosince chystá Sýpka pestrý program – v pátek zahraje vokální skupina Opět za5, v sobotu a neděli si přijdou na své hlavně děti, těšit se můžou třeba na živý betlém, výrobu papírového betlému anebo hudební vystoupení dětí z Velenova.

### Vánoce v muzeu

V muzeu pokračuje výstava Jménem zákona, stůj! o dějinách četnictva, přičemž ve čtvrtek 7. prosince se od 17 hodin koná komentovaná prohlídka s autorem – historikem Matějem Ottem. Kromě toho bude muzeum od 2. prosince vánočně vyzdobeno a v altánku za rezidencí bude zpřístupněný dětský betlém.

### Ben Poole

V úterý 5. prosince naváže na cyklus jazzových a bluesových koncertů v Zámeckém skleníku talentovaný bluesrockový kytarista a zpěvák Ben Poole. Kritika jej popisuje jako jednu z nejvýraznějších evropských osobností tohoto žánru. Pokud je vám blues rock blízký, nenechte si tuhle událost ujít. 

### Kecy a politika

Do Boskovic zavítá živá verze velmi úspěšného politického podcastu Kecy a politika, jehož protagonistou je kromě Petrose Michopulose i známý novinář Bohumil Pečinka, který se tak vrací do města svých gymnaziálních studií. Představení se koná v pátek 8. prosince od 19 hodin v kině Panorama.

### Vlasta Redl – 50 let na scéně

Vlasta Redl slaví 50 let na scéně – a oslaví to i v Boskovicích, konkrétně v sobotu 9. prosince v sokolovně. Se svou kapelou zahraje ty nejzásadnější písničky své kariéry.  Koncert začne v 19 hodin a vstupenky můžete koupit online nebo v turistickém informačním centru.

### Dvakrát Irena & Vojtěch Havlovi

Hned dvakrát zahrají v Prostoru Irena a Vojtěch Havlovi. Nejprve doprovodí ve čtvrtek 7. prosince od 19 hodin autorské čtení básníka Zdeňka Volfa a v pátek 15. prosince od 20 hodin nás čeká dvojkoncert Havlových s písničkářem Václavem Havelkou, protagonistou skupiny Please the Trees, se kterým se sešli na společném projektu.

### Amelie Siba & Máří

V Prostoru uslyšíme ještě před koncem roku jeden velký dvojkoncert. Svoji tvorbu představí dvě hudebnice – Amelie Siba a Máří. Amelie nadchla publikum albem Dye My Hair, které připomíná americký indie rock a pojí se s ním slova jako něžnost a blízkost. Skladby jsou založeny na textech, které připomínájí deníkové zápisky, častým tématem je dospívání, vztah k sobě samotnému, nejistota, … Máří je dalším výrazným objevem na české alternativní scéně, její tvorba spadá do živějšího elektro popu. Hraje s multiinstrumentalistou Šimonem Kellerem.

### Výstava Petra Drápely

V Prostoru pokračuje také výstavní série, a to fotografickou výstavou Petra Drápely s hudební nadstavbou umělců Jakuba Sukdoláka a Rostislava Šímy. Jednotlivé fotografie jsou doplněny o audio stopy, které napomáhají vnímání a celkovému požitku z fotografie. Vernisáž proběhne už v pátek 1. prosince v 19 hodin.

### Koledomat

V sobotu 23. prosince už doporučujeme nic neuklízet, nepéct, nebalit a rozhodně nenakupovat. Místo toho bychom vás rádi vybídli k tomu, abyste vyšli do ulic města a po zvuku hledali skupinku více či méně profesionálních hudebníků hrajících na různé nástroje. Co do velikosti a stáří této pouliční kapele dominuje harmonium, slyšet bývá ale i basa, saxofon a samozřejmě zpěv. Repertoár je jasný – budou se hrát koledy, trasa hudební výpravy spíše improvizovaná, rozhodně se ale zastaví na náměstí a v Prostoru. 

### Silvestr v letním kině

Poslední den v roce nesmí v Boskovicích chybět Silvestr v letním kině. Promítání pásma pohádek začne v 17 hodin, připravena je i ohňová show.