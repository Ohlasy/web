---
title: Kulturní výběr na leden
cover-photo: https://i.ohlasy.info/i/5795c570.jpg
author: David Liber
category: zpravodajství
---

*Nedá se nic dělat, Vánoce se pomalinku rozplynuly v pěně dní a po nich se zima přehoupla do nového roku. Temno trvá stále velkou část dne a volno je v nedohlednu. Pokud propadáte zimním depresím, tak to máte blbý… nebo máte chodit na kulturu! Pravda, leden je kulturně chudší měsíc, ale přesto by se něco našlo.*

{% photo src="https://i.ohlasy.info/i/5795c570.jpg" width=1476 height=1080 /%}

### Film & spiritualita: Holubice (1960)

*Prostor, 8. ledna v 19.00*

Na začátku ledna nás čeká filmový cyklus Film a spiritualita. Tentokrát proběhne v Prostoru projekce celovečerního debutu režiséra Františka Vláčila, který natočil až ve svých třiceti šesti letech. Jak již název napovídá, film začíná u poštovního holuba, který se ztratí na cestě ze severní Francie do Německa. Unavená a ztracená holubice si v Praze odpočine ve výtahové šachtě jednoho domu, kde je postřelena chlapcem, který je sám uvězněn na vozíku. Film je o touze po svobodě a o postupném uzdravování obou dvou. Film uvede Petr Pazdera Payne, po projekci následuje diskuze.

### Ladislav Zibura – S tátou a mámou do Afriky

*Kino Panorama, 11. ledna v 18.00*

A je to zase tady! V kině tradičně vystoupí se svou dávkou cestovatelských fotek a specifického humoru Ladislav Zibura. Je vlastně super, jak dokázal Ladislav Zibura pojmout tuhle disciplínu často obsahově zajímavých, ale navzdory tomu – nutno připustit – nudných cestovatelských přednášek. Razí si svoji cestu, která tančí na hranici mezi geografickou besedou a stand-upem. Nyní netradiční pojetí svého výstupu posunul ještě dál, na poslední cestu se vydal se svými rodiči do Namibie a Botswany.  Přednáška je také zajímavá tím, že máme možnost být jedni z prvních diváků nového vyprávění. Zibura míří do svých oblíbených kin v Měníně, Jičíně, Českých Budějovicích a Boskovicích. 

### The Doors: Final Cut

*Kino Panorama, 12. ledna v 19.30*

V digitálně restaurovaném režisérském sestřihu se pouze na dva týdny vrací do kin portrét skupiny The Doors od režiséra Olivera Stonea. Filmové ztvárnění vzestupu i pádu slavné skupiny The Doors a jejího zpěváka Jima Morrisona, který se za dvacet sedm let svého života stal legendou. 

### KaprKód

*Kino Panorama, 15.ledna v 19.30*

Film o hudebním skladateli Janu Kaprovi zobrazuje rozporuplný, dramatický příběh progresivního skladatele, který si zažil roli prominentního oceňovaného režimního umělce, stejně jako pozici umělce zakázaného. V 50. letech se natolik proslavil propagandistickou hudbou, že byl oceněn jedním z nejvyšších vyznamenání tehdejšího východního bloku –  Stalinovou cenou. Tu však v roce 1968 v reakci na ruskou invazi vrátil. Následoval doživotní zákaz uvádění jeho děl. Kapr v této době natáčel svůj život a svérázné krátké hrané scénky. Tyto vzácné materiály ožívají v rekonstrukci jeho života a kontextu, ve kterém žil. 

### KamFest – foto z cest

*Prostor, 28. ledna ve 14.00*

KamFest je oslavou všech dobrodruhů, kteří se chtějí podělit o své zážitky z cest. Sdílení fotek z cest ze zahraničí i u nás může být inspirující moment, nebo jen zajímavý podnět a obohacení se, a to je super! 

### Folk-blues-rockový písničkářský večer: Krajíček, Kubín, Novotný

*Prostor, 28. ledna ve 20.00*

Super koncert chystá trojice skvělých boskovických muzikantů. To nezbývá nic jiného, než se těšit.