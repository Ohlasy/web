---
title: "I v Boskovicích v prezidentské volbě výrazně uspěl Petr Pavel"
perex: Je to zatím největší rozdíl mezi kandidáty v českých prezidentských volbách, Petr Pavel dosáhl při vysoké účasti přes 70 procent voličů zisku více než 3 350 tisíc hlasů, poražený lídr opozice dostal skoro o milion hlasů méně.
cover-photo: https://i.ohlasy.info/i/dff9d283.jpg
author: Tomáš Trumpeš
category: zpravodajství
---

*Druhé kolo prezidentské volby je za námi. S drtivým náskokem v něm zvítězil Petr Pavel, který získal 58,32 procent hlasů oproti 41,67 procentům Andreje Babiše. Je to zatím největší rozdíl mezi kandidáty v českých prezidentských volbách, Petr Pavel dosáhl při vysoké účasti přes 70 procent voličů zisku více než 3 350 tisíc hlasů, poražený lídr opozice dostal skoro o milion hlasů méně.*

{% datawrapper_chart id="wt7LM" version="2" title="Vítězové druhého kola v okrese Blansko" /%}

Petr Pavel vyhrál stylem, kterému se ve sportu říká *start–cíl*. Sčítání hlasů postrádalo dramatičnosti, protože Andrej Babiš měl být dle předpokladů silnější v menších okrscích, a pokud by chtěl pomýšlet na úspěch, musel by zpočátku výrazně vést, aby Petr Pavel jeho náskok postupně nestáhl. Místo toho vedl od prvních okrsků generál ve výslužbě a náskok už v průběhu sčítání jen navyšoval.

Jasným výsledkem skončily volby i v Boskovicích, kde nový prezident získal jen o málo méně než celostátně – takřka přesně 57 procent. A Andrej Babiš necelých 43 procent. Konkrétně to znamená, že platný hlas ve volbách odevzdalo 6414 lidí, z nichž 3662 volilo Petra Pavla a 2752 Andreje Babiše.

Konkrétní voličské přelivy odhalí až podrobnější výzkumy sociologů; v Boskovicích součty hlasů vypadají, jako by podpora neúspěšných kandidátů z prvního kola přinesla své ovoce – Petr Pavel získal takřka shodný počet hlasů, jako je součet jeho voličů z prvního kola s voliči Danuše Nerudové, Pavla Fischera a Marka Hilšera.

Andrej Babiš v Boskovicích získal o necelých tři sta hlasů víc, než je součet jeho voličů v prvním kole a voličů Jaroslava Bašty, o které usiloval, byť přímou podporu hnutí SPD nedostal. K tomu je třeba také dodat, že ke druhému kolu dorazilo v Boskovicích asi o dvě stě lidí víc než k prvnímu.

Jako první byl tradičně sečten nejmenší volební okrsek v Bačově. Zde vypadají přesuny ještě jasněji. Volit zde v obou kolech přišlo 50 lidí. V prvním kole zde zvítězil Andrej Babiš s 19 hlasy, Jaroslav Bašta dostal hlasy dva. A ve druhém kole dostal Andrej Babiš 21 hlasů, zbylých 29 obyvatel dokázal přesvědčit Petr Pavel.

Velmi zajímavý je také velký boskovický okrsek číslo pět, ve kterém volí obyvatelé nového sídliště Na Výsluní. Tento okrsek pomohl v komunálních volbách k celkovému vítězství Změny22 a v minulých prezidentských volbách to byl jediný boskovický okrsek, kde uspěl Jiří Drahoš proti Miloši Zemanovi. Tentokrát zde už v prvním kole vyhrál Petr Pavel s odstupem sedmi procentních bodů a ve druhém kole zde porazil Andreje Babiše o devět procentních bodů.

Na okrese Blansko vyhrál Petr Pavel se ziskem asi o dvě procenta nižším než celostátně, v kraji naopak činí rozdíl oproti Andreji Babišovi asi o půl procenta navíc.

Přesvědčivě vyhrál Petr Pavel i v Letovicích, silný byl i v Lysicích, v Kunštátě dokonce dosáhl na 60 procent hlasů, v Olešnici ještě o něco více. Těsnější výsledek byl ve Svitávce a slavit by mohl Andrej Babiš ve Velkých Opatovicích nebo v Šebetově.