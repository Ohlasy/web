---
title: V Boskovicích vyhrál Andrej Babiš. V kraji Petr Pavel
perex: Poměrně těsné byly i výsledky v Boskovicích, kde vyhrál bývalý premiér, a v Jihomoravském kraji, kde zvítězil generál ve výslužbě.
cover-photo: https://i.ohlasy.info/i/7d8654d2.jpeg
author: Tomáš Trumpeš
category: zpravodajství
---

*První kolo volby prezidenta České republiky vyhrál velmi těsně občanský kandidát Petr Pavel před kandidátem hnutí ANO Andrejem Babišem. Poměrně těsné byly i výsledky v Boskovicích, kde vyhrál bývalý premiér, a v Jihomoravském kraji, kde zvítězil generál ve výslužbě.*

{% datawrapper_chart id="Y45L2" version="1" title="Porovnání výsledků prvního kola mezi Boskovicemi a celou ČR" /%}

Petr Pavel získal na celostátní úrovní 35,4 procent hlasů, Andrej Babiš 34,99 procent hlasů. Tento těsný rozdíl představuje jen něco přes dvacet tisíc hlasů. Až s velkým odstupem skončila třetí bývalá rektorka brněnské Mendelovy univerzity Danuše Nerudová se ziskem méně než 14 procent hlasů.

Volby provázela vysoká volební účast. Celostátně to bylo přes 68 procent voličů, podobné číslo vykazuje i kraj, na okrese Blansko účast dokonce překročila 70 procent voličů. V Boskovicích sice o něco méně voličů – 67,37 procent – ale stále je to hodně. Konkrétně dorazilo k volbám přes 6200 občanů, před pěti lety to bylo asi 5900 lidí.

V Boskovicích získali oba hlavní kandidáti o trochu méně než na celostátní úrovni. Andrejovi Babišovi stačilo k vítězství ve městě 34,46 procent hlasů. Petr Pavel dostal 31,87 procent hlasů. O něco málo silnější byla v Boskovicích Danuše Nerudová, která zde získala 14,58 procent hlasů. 

Poměrně úspěšný byl v Boskovicích i senátor Pavel Fischer, který obdržel necelých 9 procent hlasů. Mimochodem podle politologa Petra Sokola právě zde leží klíč ke druhému kolu voleb – o vítězi podle něj rozhodnou právě *moravští katoličtí lidovečtí voliči Pavla Fischera*. Ke komu se přikloní? I na [výsledcích prezidentské volby v Boskovicích před pěti lety](https://www.volby.cz/pls/prez2018/pe311?xjazyk=CZ&xnumnuts=6201&xobec=581372) je patrné to, co říkají i sociologové na základě svých výzkumů: totiž že nikoliv nevýznamná část těchto voličů se před pěti lety přiklonila ve druhém kole k Miloši Zemanovi.

V okrese Blansko vyhrál rovněž Andrej Babiš, a to se ziskem 35,2 procent hlasů. Druhý Petr Pavel dostal 30,3 procenta hlasů. Třetí Danuše Nerudová byla i na okrese o něco silnější než celkově – dostala 15,98 procent hlasů. Kuriozitou voleb jsou na našem okrese Lysice, kde Petr Pavel porazil Andreje Babiše o jeden jediný hlas.

V Jihomoravském kraji nakonec velmi těsně vyhrál Petr Pavel, získal 34,03 procent hlasů oproti 33,89 procentům Andreje Babiše. Oba postupující do druhého kola dělilo ani ne tisíc hlasů z celkových asi 640 tisíc krajských voličů.

Druhé kolo prezidentských voleb se koná 27. a 28. ledna. Před pěti lety dokázal Miloš Zeman v Boskovicích navýšit svůj zisk 2449 hlasů z prvního kola na 3493 hlasů v kole druhém. Letošní soupeři mají startovní pozici slabší: Petr Pavel dostal v Boskovicích 1977 hlasů a Andrej Babiš 2138 hlasů.