---
title: Zpravodajský přehled za prosinec
cover-photo: https://i.ohlasy.info/i/af9bb618.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

{% photo src="https://i.ohlasy.info/i/af9bb618.jpeg" caption="Na Štědrý den se na boskovické náměstí vrátila tradiční dobročinná Polévka pro chudé a bohaté; místní skauti rozdávali Betlémské světlo" author="Jaroslav Parma" width=1335 height=890 /%}

Zastupitelé [schválili rozpočet města na rok 2023](https://ohlasy.info/clanky/2022/12/zastupitelstvo.html). Po delší debatě ho nepodpořili jen zastupitelé za koalici SPOLU.

Letošní rozpočet by mohl skončit v [mírném přebytku](https://ohlasy.info/clanky/2022/12/zastupitelstvo.html), a to především díky přesunu či zrušení mnoha investic a čerpání úvěru.

Schodkový rozpočet [představil Jihomoravský kraj](https://blanensky.denik.cz/zpravy_region/miliardy-na-vlaky-jihomoravsky-kraj-podpori-v-roce-2023-i-zachranare-a-skoly.html). Nejvíc peněz půjde na vlaky a pro záchranáře.

Město [navýší poplatek za odpady](https://ohlasy.info/clanky/2022/12/zastupitelstvo.html) ze 720 na 840 korun na rok. Hodnota ekobodu v systému MESOH činí 10 korun, takže maximálně může občan v tomto systému ušetřit 70 procent poplatku.

Městské Služby dostanou kvůli energetické krizi od města příští rok [o 9,5 milionů navíc](https://ohlasy.info/clanky/2022/12/zastupitelstvo.html). O další asi 4 miliony víc dostanou sportovní kluby.

Na zastupitelstvu se na základě připomínek občanů [debatovalo](https://ohlasy.info/clanky/2022/12/zastupitelstvo.html) také o parkování na náměstí a o financování kultury.

Byl zrušen obchod na Bělé, [řeší se](https://ohlasy.info/clanky/2022/12/zastupitelstvo.html) jeho případný odkup do vlastnictví města.

[Zvoleni byli](https://ohlasy.info/clanky/2022/12/zastupitelstvo.html) členové osadních výborů a také finančního a kontrolního výboru.

Byla dokončena [rekonstrukce hřiště](https://ohlasy.info/clanky/2022/12/z-rady.html) u takzvané školičky u lázní.

Město nadále [řešilo situaci](https://ohlasy.info/clanky/2022/12/z-rady.html) ohledně dodavatele plynu.

Účast na městských radách [bude možná i distančně](https://ohlasy.info/clanky/2022/12/z-rady.html).

Dochází k [dalším vícepracem na rekonstrukci](https://ohlasy.info/clanky/2022/12/z-rady.html) čistírny odpadních vod.

V Hrádkově [vznikne nový volební okrsek](https://ohlasy.info/clanky/2022/12/z-rady.html), na prezidentské volby se to ale ještě nestihne.

Knihovna stále nemá stavební povolení, [projekt se opět přepracovává](https://ohlasy.info/clanky/2022/12/z-rady.html). Informace o ministerské dotaci bude známá až v průběhu první poloviny roku.

Město [vysoutěžilo provozovatele](https://ohlasy.info/clanky/2022/12/z-rady.html) občerstvení na městských sportovištích.

Po přestávce se na Štědrý den v Boskovicích konala opět [Polévka pro chudé i bohaté](https://boskovice.cz/polevka-chutnala-nezbyla/d-45696).