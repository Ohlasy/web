---
title: Na „státní“ začala přestavba křižovatky na kruhový objezd
cover-photo: https://i.ohlasy.info/i/b83a7bc1.jpg
author: Marek Osouch
category: zpravodajství
tags: doprava
---

*Na křižovatce silnice vedoucí od Boskovic a státní komunikace I/43 z Brna do Svitav vyroste do konce roku kruhový objezd. Dělníci se do díla pouští právě v těchto dnech. Silničáři si od změny za 38 milionů slibují vyšší bezpečnost dopravy.*

{% photo src="https://i.ohlasy.info/i/2918adda.jpg" caption="Takto bude křižovatka vypadat v budoucnu" author="Ředitelství silnic a dálnic" width=2728 height=1961 /%}

Prvních stavebních prací si řidiči na místě mohli všimnout už letos na začátku roku. To ale byla jen příprava, Ředitelství silnic a dálnic (ŘSD) v té době ještě nemělo vybraného dodavatele, proto se startuje až nyní.

 „Aktuálně začínáme budovat provizorní komunikaci, která nám umožní zachovat obousměrný provoz v režimu 1+1, to znamená jeden jízdní pruh v každém směru,“ uvedl šéf brněnské pobočky ŘSD David Fiala. To se děje při cestě od Boskovic v poli směrem k Sebranicím.

Následná výstavba samotné křižovatky bude probíhat v několika etapách, dopravu by ale nijak zásadně omezit neměla. „Zavedení kyvadlového provozu bude potřeba po dobu jen asi jednoho týdne,“ doplnil Fiala s tím, že na semafory se tudy bude jezdit až koncem roku, tedy krátce před dokončením. „Důvodem bude frézování svrchních částí komunikace a pokládky nových živičných vrstev,“ upřesnil.

Nová okružní křižovatka s průměrem 40 metrů bude mít tři výjezdy – jeden na Brno, druhý na Sebranice a třetí právě na Boskovice. Výhledově do budoucna se počítá i se čtvrtým, kterým by měl být obchvat Sebranic, tedy nová trasa silnice I/19 směrem na Kunštát.

A na řidiče se tu po dokončení stavby chystá i jistá forma „šikany“. Už dnes je tu sice maximální rychlost kolem křižovatky snížená na sedmdesát kilometrů v hodině, řada řidičů ale nesundá nohu z plynu, a to navzdory tomu, že jde o úsek, kde se stala nejedna smrtelná nehoda. Ostatně i na to upozorňuje ve směru od Brna výstražná značka.

A připomněla to i boskovická lidovecká politička a senátorka Jaromíra Vítková, která se o přestavbu křižovatky dlouhodobě zasazovala. „Dle policejních statistik se jedná se o jednu z nejnebezpečnějších křižovatek v Jihomoravském kraji,“ poznamenala.

Kruhový objezd bude kvůli zklidnění jedoucích aut mírně vychýlen ze stávající komunikace směrem k Boskovicím. „V rámci regulace rychlosti a zklidnění dopravy bude také ve směru od Bořitova na silnici I/43 před křižovat­kou vybudován ostrůvek, díky němuž dojde k vychýlení jízdního pruhu ve směru do křižovatky a tím i zpomalení projíždějících vozidel,“ dodal Fiala s tím, že součástí stavby je i vybudování nového veřejné­ho osvětlení.