---
title: Prodejna na Bělé se znovu otevře, nabídne i kavárnu a další služby
cover-photo: https://i.ohlasy.info/i/add72546.jpg
author: Tomáš Trumpeš
category: zpravodajství
---

*Budova zrušené prodejny na Bělské ulici má nového nájemce, městská rada schválila smlouvu a v budově by měl být obnoven prodej potravin a základního smíšeného zboží. Nájemce chce ale nabízet i další služby a z budovy udělat centrum pro místní komunitu na Bělé.*

{% photo src="https://i.ohlasy.info/i/add72546.jpg" caption="Prodejna na Bělské ulici" author="Ondřej Sabol" width=4000 height=3000 /%}

Nájemce Dominik Grulich deklaruje, že záměr je obnovit zde prodej základních potravin, zaměřovat se chce na kvalitní a čerstvé potraviny. Vedle toho by měl fungovat prodej hygienických potřeb a nápojů. Nabízet chce také zmrzlinu a v prostorách budovy by měla fungovat i kavárenská část. „Máme v plánu provozovat kavárnu, která bude nabízet domácí buchty, zákusky, chlebíčky, bagetky a další lahůdky,“ uvedl Dominik Grulich.

Kromě toho nový provozovatel uvažuje o zřízení výdejního a podacího místa Zásilkovny, které v této části Boskovic zatím není, a o prodeji plynových lahví. Pro místní návštěvníky, kolemjdoucí a třeba i projíždějící cyklisty by měl sloužit i potravinový automat, kde budou moci lidé pořídit základní potraviny včetně některých limonád nepřetržitě.

„Věříme, že tato kombinace nabídek potravinového sortimentu, smíšeného zboží a kavárny, spolu s prodejem kávovarů a možností výdejního místa pro Zásilkovnu a plynových lahví, poskytne místní komunitě a turistům nejen vynikající místo pro nákupy, ale také společenské centrum, kde se budou rádi setkávat a trávit svůj čas,“ vyjádřil se Dominik Grulich.

Termín otevření zatím není dán. Podle informací Ohlasů je optimistický odhad konec září či říjen letošního roku, ale prostory si vyžádají úpravy a nová povolení, což může přípravy protáhnout. 

Tyto úpravy prostor a také okolí budovy bude platit nájemce, radnice se na oplátku rozhodla podpořit obnovení prodejny snížením nájmu v prvních dvou letech provozu. V prvním roce tak bude Dominik Grulich hradit pouze energie a náklady spojené s provozem, jako například poplatky za odpad. Ve druhém roce bude hradit poloviční nájemné ve výši 6250 korun a od třetího roku již plné nájemné 12 500 korun měsíčně.

S výsledkem jednání je spokojená i boskovická starostka Jana Syrovátková (Změna22), která popsala, že rada schválila smlouvu s velkou radostí. Sama díky konceptu nových nájemců rovněž věří, že by se z budovy v okrajové části města mohlo stát místem pro komunitní setkávání nejen obyvatel Boskovic, ale i turistů a cykloturistů. „Město Boskovice všechny takové aktivity vítá a v rámci možností se je snaží podpořit,“ dodala starostka.

Shodou okolností se aktuálně řeší také prodejna v nedaleké obci Vísky. Tam jdou trochu jinou cestou – Jihomoravský kraj zde podpořil pilotní projekt a ve Vískách bude 21. srpna zahájen provoz bezobslužného obecního obchodu. Podobně poslední měsíce funguje obchod i ve Skalici nad Svitavou, kde bezobslužnou prodejnu zřídila sama společnost Coop.