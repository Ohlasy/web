---
title: Kulturní výběr na únor
cover-photo: https://i.ohlasy.info/i/694a2c6a.jpg
author: David Liber
category: zpravodajství
---

*Únorová kultura přináší dokument s besedou, bluesový koncert, jam, přednášky, výstavu fotografií, velice netradiční festival, divadlo a Koncert naslepo s exkluzivní informací, kterou víme první!*

{% photo src="https://i.ohlasy.info/i/694a2c6a.jpg" caption="Výstava fotografií z Ukrajiny od fotografky Majdy Slámové bude k vidění od 19. února v Prostoru" author="Majda Slámová" width=5000 height=3333 /%}

### Digitální disidenti (projekce a debata)

*Prostor, 7. 2. 18.00*

Téma sociálních sítí nebo technologií obecně a abstinence od nich bývá čím dál častěji skloňované ve veřejném prostoru. Už jenom proto by vás měl film režisérky Barbory Johansson Digitální disidenti zajímat. Film se skládá z několika osobních výpovědí postav z uměleckého světa, které vysvětlují svůj analogový postoj k světu – jsou považováni za morouse a kvůli svým odmítavým postojům k technologiím jsou vyčleňováni ze společnosti. Celým filmem provází sociolog Petr Lupač, který se dlouhodobě věnuje fenoménu digitálního vyloučení a digitální propasti, o kterém film pojednává. Film před nás prostě klade otázku: „Co se stane, když se rozhodnu nepoužívat svůj chytrý telefon, svůj počítač, odmítnu pracovní porady a schůzky v onlinu, nebo se už víckrát nepřipojím na sociální sítě?“

V Prostoru proběhne projekce a následná beseda s dramaturgem filmu Hynkem Trojánkem a novinářem Janem Cibulkou, který se specializuje na ochranu soukromí, datovou žurnalistiku a svobodný přístup k informacím. 

### Will Wilde (UK) & The Bladderstones (CZ)

*Zámecký skleník, 8. 2. 19.00*

A je tu další Jazz and Blues v Boskovicích. A jak je u tohoto cyklu ve skleníku zvykem, tak program bude opět speciální. Vystoupí blues rockový harmonikář Will Wilde, který je – podotýkám *už zase* – čerstvým finalistou soutěže UK Blues Awards 2023 a v roce 2019 vyhrál The Blues Matters Award. Hudební soutěže mají, dle mého, podivnou vypovídající hodnotu, ale u Willa Wilda jsou tyto úspěchy určitě na místě. Umí vytvořit tvrdej bluesovej nářez jak má být, stejně dobře jako zahrát jazz a mezi to vystřelit nějakou Hedrixovku nebo Coltrana. 

Koncert je pro našince o to zajímavější, že zmiňovanou brightonskou hvězdu doprovodí česká doprovodná kapela The Bladderstones. Vyhrála šumperské Blues Aperitive a vedle Honzy Fice nebo třeba legendárního Mišíka patří na piedestal českého blues. Kapela je složená z kytaristy Tomáše Frolíka, basáka původem z Jablkoně Johnnyho Jůdla a bubeníka Michala Noska. 

### Koncert naslepo

*Zámecký skleník, 10. 2. 19.00*

Marně jsem tahal z Ivoše Legnera – produkčního koncertu – bližší informace k tajnému výběru kapely. Každopádně v jeho schopnosti a vkus věřím a doporučuji proto, abyste se zastavili a užili si koncert, u kterého do poslední chvíle nevíte, na co jdete. Ivo napovídá v anotaci, že půjde o hudební styl rockabilly. Ovšem exkluzivně pro Ohlasy Ivo prozradil novou informaci! Jako první víme, že to bude kapela složená z českých a zahraničních muzikantů. A pozor! V kapele absentují bicí, které jsou pro rockabilly typické. Takže jde o hodně zajímavý kapelní tvar, který není zas tak obvyklý. Předtím a potom zahraje DJ Amma. Samotný koncert začne ve 20.30. 

### Jazzový jam #3

*Prostor, 16. února v 19.00*

V řadě už třetí jazzový jam. Je to super akce pro všechny milovníku jazzu. Muzikanti i vášniví posluchači si přijdou na své. První díl s přízviskem Sametový byl skutečně na vysoké úrovni. Na druhý díl se mi nepodařilo dostat, snad to napravím tentokrát. Taková tradice Boskovicím sluší. 

### Trio Zenzero

*Letovice, kulturní dům, 16. února v 19.00*

Trio vážných muzikantů si pro vás připravilo hudební program složený z hoboje, klarinetu a fagotu. Zahraje Radek Mattuš, Tomáš Mosler a Hana Drtílková. 

### Benefice pro Ukrajinu

*Prostor, 19. února v 17.00*

Výstava fotografií Majdy Slámové, fotografky nezávislého žurnalistického týmu VOXPOT. Zahájení výstavy bude spojeno s promítáním dokumentu *Mariupol – neztracená naděje* od režiséra Maksima Litvinova.

### Putování po Indii

*Muzeum, 23. února v 17.00*

Stanislava Matušinová byla rok jako dobrovolník v Indii. O tom a kultuře, zvyklostech nebo památkách bude vyprávět v rámci cestopisných přednášek muzea.

### Vzpomínkový koncert Boskovické kapely na počest kapelníka Zdeňka Jindry

*Zámecký skleník, 23. února v 19.00*

[Není to ani rok](https://ohlasy.info/clanky/2022/07/vzpominky-do-nebe.html), co odešel boskovický muzikant a ex-ředitel boskovické zušky Zdeněk Jindra. Byl to člověk velice schopný a v hudební komunitě Boskovic zanechal hluboký otisk. A jeden z takových otisků je nepochybně Boskovická kapela, která si připravila pro svého bývalého kapelníka vzpomínkový koncert. Celým koncertem nás provede Michaela Pál. 

### Smrtfest

*Prostor, 24.– 25. února*

Tato každoroční událost vytahuje na povrch tabuizované téma smrti. Čtvrtý ročník se zaměří na význam truchlení a zármutku pro pozůstalé, na programu bude také téma ekologického pohřbívání a významu dobrého rozloučení. 

Z pátečního programu bych vás pozval na loutkové divadlo RAW (19.00). Sobotní přednáška Děti a truchlení (9.30), kde bude bude na programu téma dětí a jejich prožívání smrti u blízkých, vypadá taky zajímavě, nemluvě o přednášce od Adama Vokáče o budoucnosti pohřebnictví nebo workshopu s názvem Vytvoř si svůj vlastní nekrolog. V rámci festivalu proběhne také promítání filmu Mrtvý muž od Jima Jarmusche. 

O akci mluví v podcastu Ohlasů kluci s Kristýnou Znamenáčkovou, která Smrtfest vymyslela a pořádá ho. Doporučuji poslechnout, jakmile vyjde.  

### Divadlo Kolárka: Aranžér katafalku

*Prostor, 26. 2. 19.00*

Divadlo Kolárka z Blanska opět vystoupí v boskovickém Prostoru s novou inscenací pod vedením Evy Petrželové. „Malá obřadní síň, v blíže neurčeném místě, nejspíš v prokletém Rusku, všecky automatismy, klišé a floskule je nutno přehnat minimálně třikrát. Více je v našem případě více,“ popisuje sám autor charakter hry, neboť věří v kreativní diverzi. Dramatik S. d. Ch. se ve své tvorbě cíleně zabývá neosobními společenskými mechanismy odvádějícími nás od přirozenosti.