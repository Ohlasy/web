---
title: Jednatel nemocnice Dan Štěpánský oznámil úmysl skončit
cover-photo: https://i.ohlasy.info/i/mnirdk7.jpg
perex: V pondělí 6. února se sešla boskovická městská rada k mimořádnému jednání. Řešila budoucnost jednatelského postu v nemocnici. Dan Štěpánský oznámil úmysl ve funkci skončit.
author: Tomáš Trumpeš
category: zpravodajství
tags:
    - nemocnice
---

*V pondělí 6. února se sešla boskovická městská rada k mimořádnému jednání. Řešila budoucnost jednatelského postu v nemocnici. Dan Štěpánský oznámil úmysl ve funkci skončit. Radní chtějí jednat o jeho setrvání.*

{% photo src="https://i.ohlasy.info/i/mnirdk7.jpg" caption="Dan Štěpánský" width=4896 height=3264 author="Tomáš Znamenáček" /%}

Jednatel Dan Štěpánský podle svých slov 5. ledna oznámil úmysl z postu odejít a požádal vedení města o jednání. „Už v prosinci vyšlo najevo, že paní starostka, jako člen rady pověřený nemocnicí, má o vizi a směřování nemocnice jinou představu než já jako jednatel," vysvětluje Dan Štěpánský své důvody. 

Konkrétní rozdíl v představě o směřování nemocnice se týká především snahy převést nemocnici pod Jihomoravský kraj. „Čtyři roky jsem pracoval pro převod. A dozvěděl jsem se, že nic takového se dělat nebude, že vše zůstane v městských rukou, které ví, jak to dělat a jak zajistil nové lékaře, nové výkony a víc peněz. Což já nedovedu. Z toho důvodu chápu rozhodnutí vlastníků – no a vyklízím pole. Nebudu jim přece překážet v tom, aby nemocnici vedli tam, kam chtějí,“ říká Dan Štěpánský s tím, že radnice má na svůj názor plné právo a je to plně v její kompetenci.

Dan Štěpánský očekává, že pokud by ještě došlo k nějaké změně názoru vedení města, tak s ním někdo povede kvalifikovanou debatu. Zdůrazňuje, že za úmyslem odejít je čistě rozdílný pohled na budoucnost nemocnice. „Není to nic osobního, je to věc směřování organizace v budoucnu,“ opakuje. Zároveň nepředpokládá, že by se názor vedení města opravdu změnil. 

Jednatel je připraven přesně podle své smlouvy zajistit plynulé předání nemocnice svému nástupci. „K organizaci mám ten nejkladnější vztah, nechal jsem tady zdraví a šest let života,“ popisuje a dodává, že i přímo v nemocnici pracují skvělí manažeři, jako je Dana Baláčová nebo Eva Škrabalová a další, kteří by ho mohli nahradit. „Každý z nich mě zastane a bude podávat lepší výsledky než já,“ vyjádřil se jednatel Dan Štěpánský.

Mimořádná rada úmysl Dana Štěpánského odejít projednala v pondělí a shodla se, že by se Štěpánským chtěla pokračovat ve spolupráci. Starostka Jana Syrovátková byla pověřena dalším jednáním. 

Podle vyjádření starostky je rada otevřená a záleží na jednateli, jak se k této věci bude stavět. K převodu nemocnice pod kraj říká, že jednání s krajem pokračují a budou dále pokračovat. „Na nás je zajistit provoz nemocnice do doby, než se tato jednání ukončí,“ říká starostka. Na vůli pokračovat ve spolupráci s Danem Štěpánským je podle ní shoda napříč koalicí a další kroky budou tedy záležet na jednáních a dohodě.