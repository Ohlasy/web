---
title: Debata o knihovně je nevyhnutelná, klíč k ní mají knihovníci
perex: Boskovice nedostanou dotaci na stavbu nové knihovny podle návrhu Zdeňka Fránka na ulici Kapitána Jaroše; debata o knihovně se vrací na začátek.
cover-photo: https://i.ohlasy.info/i/dbde65d7.jpeg
author: Tomáš Trumpeš
category: názory a komentáře
---

*Boskovice [nedostanou dotaci na stavbu nové knihovny](https://ohlasy.info/clanky/2023/02/anketa-knihovna.html) podle návrhu Zdeňka Fránka na ulici Kapitána Jaroše. Politici jako by si nechtěli připustit, že to znamená nejspíš konec celého projektu, který navíc stále nemá stavební povolení. Debata o knihovně se vrací na začátek. Je čas zkusit to znovu a lépe. A s knihovníky.*

{% photo src="https://i.ohlasy.info/i/dbde65d7.jpeg" author="Tomáš Trumpeš" width=3958 height=2968 /%}

Bývalá starostka Hana Nedomová (ČSSD) se [na zastupitelstvu](https://ohlasy.info/clanky/2023/02/zastupitelstvo.html) vyjádřila v tom duchu, že když už bylo do projektu nainvestováno tolik peněz a úsilí, bylo by nesmyslné uvažovat o jiné variantě. Podobně na projektu zatím lpí i současný místostarosta Lukáš Holík (Naše Boskovice) a vyjádřili se tak i další zastupitelé.

Logika věci je ovšem spíš opačná. Byla to právě sociální demokracie, která nám [před více než čtyřmi lety tvrdila](https://ohlasy.info/clanky/2018/10/rozhovor-malach.html), že projekt je připravený a na jaře 2019 se může začít stavět. Jaro 2023 klepe na dveře a my stále nemáme ani stavební povolení, ani jistotu, že stavbu nebudou blokovat sousedé. Takže po vynaložení oněch *tolika peněz a úsilí* jsme stále nedosáhli ani základních formálních cílů. To naopak celý projekt zcela [znedůvěryhodňuje](https://ohlasy.info/clanky/2023/01/ticha-posta-knihovna.html) a vyvolává legitimní otázku, jestli by nebylo lepší a nakonec i rychlejší a hospodárnější ho opustit. Celá situace ze všeho nejvíc připomíná takzvaný [Klam utopených nákladů](https://psychologie.cz/klam-utopenych-nakladu/).

Radní Radek Pernica (Změna22) se opakovaně vyjádřil, že město musí diskutovat alternativní varianty. Má samozřejmě pravdu. Spíše by bylo na místě říct, že stávající záměr je s nejvyšší pravděpodobností odepsaný a je třeba hledat pro knihovnu nové řešení.

Rozumím [volání architekta Petra Ondráčka](https://ohlasy.info/clanky/2023/02/anketa-knihovna.html) po tom, abychom neotevírali znovu jiné varianty než stávající lokalitu na místě prodejny Mountfieldu, dříve ZZN. Myslím si ale, že i to je nevyhnutelné. Debata se teď vrátí na úplný začátek.

Že bylo převzetí [darované studie](https://ohlasy.info/clanky/2017/03/knihovna-zzn.html) z hlediska správné přípravy takto náročného a důležitého projektu chybou, se vědělo od začátku. Doufali jsme ale, že nás tato chyba nedožene a studii se přesto podaří přetavit v úspěšný projekt. Po více než pěti letech a proinvestovaných milionech naopak můžeme říct, že studie byla *zadarmo drahá*. Nyní je proto především na místě vrátit se důsledně k dobrému a transparentnímu postupu při přípravě stavby. A ten začíná od dobře zpracovaného zadání, jak často zdůrazňuje stávající starostka, profesí architektka.

Velkou chybou je, že [město stále nemá městského architekta](https://forum.ohlasy.info/t/mestsky-architekt-klapka-2/503). Vzhledem k předvolebním vyjádřením všech koaličních subjektů je to zcela nepochopitelné, máme skoro půl roku po volbách a ještě nebylo ani vypsáno výběrové řízení. Na otázky opozice odpovídá starostka Jana Syrovátková (Změna22) neurčitě. Městský architekt už tu měl být a od chvíle, kdy jsme se dozvěděli o neúspěchu dotační žádosti, mohl pracovat na novém řešení. Především tím, že by byl lídrem diskuze.

Podobně jako [v případě Červené zahrady](https://forum.ohlasy.info/t/soutez-na-generel-cervene-zahrady/510) by mělo město dále ustavit odbornou pracovní skupinu, která vydefinuje možné postupy, jejich klady a zápory a hlavně zformuluje nejzákladnější požadavky. Měli by v ní být politici, architekti, urbanisté, památkáři, kulturní manažeři a samozřejmě knihovníci.

Ti nám totiž z celého příběhu tak trochu vypadli, možná do něj spíš nikdy pořádně nenastoupili. Dvacet pět let stavíme novou knihovnu, ale nemáme k dispozici ani základní veřejný dokument zadání za strany knihovníků, který by reflektoval knihovnické standardy a konkrétní zkušenosti boskovických pracovníků. Nemáme vlastně nic, knihovníci vždycky jen připomínkovali navržené projekty, ale nikdy se nezačalo od začátku – tedy od jejich požadavků.

Místostarosta Lukáš Holík se na tiskové konferenci vyjádřil, že postoj knihovníků je pro něj nejdůležitější. To zní velmi slibně, ale nesmí zůstat u slov. Tento postoj se musí přetavit v jednání, vytváření závazných dokumentů, přizvání knihovníků do celého procesu a do všech veřejných debat. Toto se zatím vůbec nedělo.

Jedině knihovníci přitom drží klíč k úspěšnému řešení, bez knihovníků kvalitní knihovnu nepostavíme. Práce architektů, manažerů a politiků musí na jejich požadavky a připomínky ke zvažovaným lokalitám navazovat, ne jim předcházet.