---
title: Nová koalice má ambiciózní cíle, ale zatím našlapuje opatrně
cover-photo: https://i.ohlasy.info/i/4833321c.jpg
perex: Koalici Změny22, Našich Boskovic a Pirátů, která se po podzimních komunálních volbách ujala vlády nad Boskovicemi, uplynulo pověstných sto dní hájení.
author: Tomáš Trumpeš
category: názory a komentáře
---

*Koalici Změny22, Našich Boskovic a Pirátů, která se po podzimních komunálních volbách ujala vlády nad Boskovicemi, uplynulo pověstných sto dní hájení. Na jejich samém sklonku zveřejnila [programové prohlášení městské rady](https://ohlasy.info/clanky/2023/02/programove-prohlaseni.html). Ledacos nám o nové politické reprezentaci prozradil [rozpočet na letošní rok](https://ohlasy.info/clanky/2022/11/rozpocet.html) a první kroky ve funkcích.*

{% photo src="https://i.ohlasy.info/i/4833321c.jpg" caption="Vedení města, zleva místostarosta Radek Šamšula, místostarosta Lukáš Holík, starostka Jana Syrovátková" author="Tomáš Znamenáček" width=5690 height=3794 /%}

O podrobnější zhodnocení programového prohlášení Ohlasy požádaly nejprve opozici, její postřehy zveřejníme v příštích dnech. Obecně lze snad konstatovat, že programové prohlášení je na boskovické poměry dost podrobné, obsažné a vcelku ambiciózní.

To je očekávatelné, vždyť přišlo vedení města, které slibovalo změnu, a to nejen změnu politického stylu, ale také změnu politického obsahu a zavedené politické praxe. Prvních sto dnů ve funkci bylo však zatím poměrně opatrných a opatrný byl i první návrh rozpočtu na letošní rok. Skoro to vypadalo, jako by si koalice chtěla říct o celý rok hájení.

Nástup nové koalice v lecčem připomíná [příchod ČSSD na radnici](https://ohlasy.info/clanky/2015/02/rozhovor-hana-nedomova.html) v roce 2014. V jedné věci je ale zřejmý rozdíl – sociální demokraté tehdy do vedení města nastoupili po čtyřech letech v aktivní opozici, jako jasný, silný lídr nové koalice. Na vládnutí byli připraveni a hned v prvních týdnech a měsících začali provádět konkrétní změny, které měli takzvaně připravené v paragrafovaném znění. Vzpomeňme zrušení hazardu, zveřejňování zápisů z jednání rady či přenosy ze zastupitelstev. Ke změnám docházelo i v oblasti investic. V tomto tempu ovšem koalice nepracovala dlouho a brzy to vypadalo, že jí došel dech. Několika chybnými kroky a neprofesionální komunikací navíc brzy začala přicházet o důvěru veřejnosti a celkově jí takzvaně spadl řetěz.

Současné vedení boskovické radnice oproti tomu rozbíhá své plány pomalu. Asi se přece jen projevilo, že hlavní politická síla je úplně nová a není za ní ani zastupitelská zkušenost. A s takto přesvědčivým vítězstvím možná kritici předchozího vedení města ani nepočítali. Nyní potřebují nejprve ovládnout politické řemeslo.

Pomalejší nástup ale nemusí být ke škodě, pokud řetěz nespadne, ale naopak se bude tempo postupně zvyšovat a především bude přibývat konkrétních kroků a viditelných změn, které voliči od koalice logicky očekávají. Jisté riziko zde ale je, protože zkušenost praví, že vůle prosazovat a zavádět změny bývá ve druhé polovině volebního období nižší a s blížícími se dalšími volbami pracovní tempo a často i schopnost dohody klesá.

Sto dnů hájení uplynulo a ambiciózní cíle jsou stanoveny. Teď už budou chtít voliči vidět konkrétní práci a konkrétní výsledky. 

Pokud je ale mají vidět, měla by se především rychle a razantně změnit a modernizovat forma, kterou vedení města s veřejností komunikuje. Přestože komunikace byla pro všechny tři koaliční subjekty silné předvolební téma, zatím se v tomto ohledu prakticky nic nezměnilo. A na [aktuální kauze okolo odchodu jednatele nemocnice](https://ohlasy.info/clanky/2023/02/stepansky-odchod.html) je zřetelně vidět, jak moc nové vedení potřebuje komunikaci profesionalizovat a zlepšit.