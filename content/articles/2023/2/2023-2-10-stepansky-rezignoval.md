---
title: Dan Štěpánský rezignoval. Boskovice hledají nového šéfa nemocnice
cover-photo: https://i.ohlasy.info/i/4e920357.jpg
date: 2023-02-10T09:31:20.034Z
author: Tomáš Trumpeš
category: zpravodajství
tags:
    - nemocnice
---

*Jednatel boskovické nemocnice už v úterý 7. února doručil na radnici svou rezignaci. Druhý den se sešla mimořádná rada a vyhlásila výběrové řízení. Změna na čelním postu proběhne během měsíce.*

{% photo src="https://i.ohlasy.info/i/4e920357.jpg" caption="Odcházející jednatel boskovické nemocnice Dan Štěpánský" author="Marek Osouch" width=2750 height=1833 /%}

Starostka Jana Syrovátková (Změna22) uvedla, že hned po nástupu do funkce zahájila četná jednání s jednatelem o stavu, jeho vizích a dalším směřování nemocnice. „Zajímal mě hlavně personální a ekonomický stav, stejně jako predikce výhledu a možnosti rozvoje nemocnice,“ vyjádřila se Jana Syrovátková.

Už před volbami se ale na adresu vedení nemocnice vyjádřila poměrně ostře, když [v rozhovoru pro Ohlasy uvedla](https://youtu.be/TQ-ba6GfdD8?t=1071): „Domnívám se, že výměnou vedení a tím, že by ve vedení nemocnice byl člověk, který k ní má vztah a chce ji budovat, tak ji ve spolupráci s městem dokážeme provozovat a nebude to pro nás zátěž.“ 

Jednání vyústila v to, že na začátku ledna Dan Štěpánský [oznámil svůj úmysl z nemocnice odejít](https://ohlasy.info/clanky/2023/02/stepansky-odchod.html). Pro Ohlasy uvedl, že nové vedení má o směřování nemocnice jiné představy a on mu nechce stát v cestě. Klíčový je zejména pohled na případný převod nemocnice pod Jihomoravský kraj.

Šestého února se po návratu starostky z třítýdenní dovolené sešla mimořádná rada, která vyjádřila jednomyslně vůli ve spolupráci s Danem Štěpánským pokračovat. Hned druhý den však jednatel na radnici doručil svou definitivní rezignaci. A další den se opět sešla mimořádná rada a vyhlásila výběrové řízení na nového jednatele.

Nové vedení města říká, že dění na kraji sleduje a je podle něj zřejmé, že převod nemocnice pod kraj není minimálně do konce volebního období vůbec aktuální. „Z jednání krajské rady 26. října jasně vyplývá, že Jihomoravský kraj neplánuje aktivně zapojovat zdravotnické zařízení, neprovozované Jihomoravským krajem, do plánované akciové společnosti krajského holdingu, a to během toho volebního období. Představa možnosti převodu na Jihomoravský kraj ze strany pana Štěpánského a reálné možnosti ze strany Jihomoravského kraje jsou rozdílné,“ uvedla starostka Jana Syrovátková.

Místostarosta Lukáš Holík (Naše Boskovice), který je současně krajským zastupitelem, doplnil, že i z neformálních jednání má jednoznačné signály, že do konce volebního období se převod nemocnice nikam neposune. Podle místostarosty proto nemá cenu malovat si vzdušné zámky, po krajských volbách za rok a půl diskuse začne od začátku, takže převod celkově připadá v úvahu nejdřív za několik let.

S vedením kraje, konkrétně s náměstkem hejtmana pro zdravotnictví či přímo s hejtmanem ovšem vedení města od nástupu do funkcí o převodu nemocnice oficiálně nejednalo a ani se jednání nepokusilo vyvolat. To Ohlasům potvrdila i tisková mluvčí kraje Alena Knotková: „S náměstkem pro vzdělávání, zdravotnictví a strategie chytrého regionu Jiřím Nantlem žádné jednání ze strany Boskovic neproběhlo. Obecně platí, že kraj považuje za významné, aby v Boskovicích všeobecná nemocnice byla, otázka možného převzetí krajem byla v minulosti vznášena ze strany města Boskovic.“

Starostka Jana Syrovátková to vysvětluje tím, že se nejprve chtěli podrobněji seznámit se skutečným stavem nemocnice, než aby se vrhli do „zbrklých jednání“. K jednání si bude chtít vyžádat pověření zastupitelstva, které mělo i předchozí vedení v minulém volebním období.

Dnes vedení města deklaruje, že pro ně nepřipadá v úvahu převod nemocnice do soukromých rukou, a pokud není reálný převod pod kraj, musí se maximálně snažit zajistit chod nemocnice pod městem. „Jako správný hospodář máme povinnost zajistit péči minimálně ve stávajícím rozsahu,“ řekla starostka a připomněla vyjádření Dana Štěpánského pro Ohlasy, že on není schopen nové lékaře, výkony a finance pro nemocnici zajistit.

Dan Štěpánský by měl být podle smlouvy v nemocnici ještě měsíc. Výběrové řízení na nového jednatele má uzávěrku 27. února, pak výběrová komise doporučí vítěze městské radě. Překryv s dosluhujícím jednatelem už by tedy byl minimální i v případě, že by nový jednatel byl schopen nastoupit ihned. Pokud ne, rada by podle starostky na přechodnou dobu ustavila jednatelem někoho ze stávajícího týmu ve vedení nemocnice. Místostarosta Lukáš Holík doplnil, že i s Danem Štěpánským bude vedení města ještě jednat, jestli by nebyl ochoten si působení prodloužit a nemocnici plynuleji předat.

Město zatím nemá přesné informace o hospodaření nemocnice v loňském roce. Zabývat se jím bude rada až ve druhé polovině února, poté jej společně s výhledem na letošní rok představí veřejnosti. Starostka Jana Syrovátková nezastírá, že v nemocnici jsou personální problémy a v současné době se řeší odchod několika atestovaných lékařů.

V nejbližší době se vedení města plánuje sejít s primáři i se zaměstnanci nemocnice. „V tuto chvíli necítím v nemocnici nějaký chaos,“ odpověděla starostka na otázku, jestli odchod Dana Štěpánského nemůže atmosféru v nemocnici a personální situaci ještě víc destabilizovat.
