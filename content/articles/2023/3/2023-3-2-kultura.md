---
title: Kulturní výběr na březen
cover-photo: https://i.ohlasy.info/i/87c14a92.jpeg
perex: Je tu měsíc březen a i když se někdy může zdát, že nabídku válcuje nespočet plesů, kterých můžete být snad už trošku přejezení, tak i v březnu se v Boskovicích urodily koncerty, divadla, výstavy a spousta další kultury a společenských akcí, které nabídku snad naředí.
author: David Liber
category: zpravodajství
---

*Je tu měsíc březen a i když se někdy může zdát, že nabídku válcuje nespočet plesů, kterých můžete být snad už trošku přejezení, tak i v březnu se v Boskovicích urodily koncerty, divadla, výstavy a spousta další kultury a společenských akcí, které nabídku snad naředí. Je tu nový dětský festival Větrník, další deskoherní úterý nebo třeba fajn koncerty Ondráše a Paula Batta!*

{% photo src="https://i.ohlasy.info/i/87c14a92.jpeg" caption="Dokument Velké nic o pandemii covidu v Česku přijede představit jeho režisér Vít Klusák" width=1280 height=720 /%}

### Dětský festival Větrník

*Zámecký skleník a Kino Panorama, 3.–5. 3.*

KZMB přináší zbrusu nový festival pro ty nejmenší. Rodiče s dětmi čekají divadelní představení, promítání dětských filmů, dětský bál a mnoho dalších aktivit. Mě zaujal zejména stavebnicový koutek. To vše bude v pirátském duchu! Akce začne už v pátek v kině a bude probíhat do neděle. Nedělní program skončí v zámeckém skleníku. 

### Vernisáž Fiktivní odpad

*Prostor, 3. 3. v 18.00*

První vernisáž výstavy umělkyně Julie Šulcové. Julie si dlouho kutila svoje výtvory jen tak v digitální podobě bez jakékoliv ambice, dokonce píše, že často vznikaly omylem. Postupně se setkávala s pozitivními ohlasy na své umění, až z toho vzniklo totok. Výstava Fiktivního odpadu. Jak ona sama píše: „Tvořím umění neumění a říkám tomu neumění umět.“ Jde o grafickou deformaci designu, někdy jsou součástí i její analogové fotografie nebo motivy z klasického umění. V rámci vernisáže nebude chybět ani hudební doprovod v podání akustické kapely First of May. Výstava potrvá do 22. března.

### Lísky – Longformy

*Prostor, 4. 3. v 19.00*

Stalo se v Bělé nad Svitavou, kde jsme s kapelou doprovázeli impro show Lísek. My jsme druhý den ráno spěchali na další koncert, ale tým Lísek v Bělé zůstal a pilně trénoval novou disciplínu improvizačního divadla, o kterou se budou poprvé pokoušet před diváky. Bylo mně to tenkrát líto, protože na něco takového jsem byl zvědav. Jde o jakýsi, jak název napovídá, dlouhý formát improvizovaného divadla s určitými pravidly. Ovšem stejně jako u klasických kategorií mohou diváci stále ovlivňovat představení. Přímo na jevišti tak vzniká několik originálních příběhů s autentickými postavami, hlubšími vztahy a neomezenými možnostmi improvizace. 

### Velké nic + režisér

*Kino Panorama, 6. 3. 19.30*

Další dokument režiséra Víta Klusáka a Mariky Pecháčkové. Tentokrát se snímek věnuje panemii covidu. Respektive mapuje celý děj těžké zkoušky českého národa z různých úhlů. Výsledkem je dokumentární tragikomedie z prostředí českých luhů a hájů. Na uvedení dorazí do Panoramy Vít Klusák.

### Oscar Shorts 2023 (animované filmy)

*Prostor, 19. 3. 19.00*

Skvělý kinematografický zážitek, který jsem si už párkrát dal. Jde o blok krátkometrážních animovaných filmů nominovaných na prestižní Oscary. Nejužší výběr snímků z celého světa, které americká filmová Akademie považuje za to nejlepší, co uplynulý rok přinesl. Navíc jak jsou snímky krátké, tak jsou takovými pomyslnými jednohubkami, které s chutí konzumujete po čas večera. Když vás jedna úplně nebaví, tak za chvíli začne jiná, která vám sedí víc. Za mě super. 

### Deskoherní úterý

*Sokolovna, 21. 3. 18.00*

Prostě večer plný deskovek a „deskohráčů“, kteří baží po dalších „spoludeskohráčích“. Nechce s vámi doma už nikdo hrát vaše oblíbené Carcassonne nebo Monopoly? Doneste ho s sebou a zapařte si s ostatními stejně naladěnými lidmi. Na místě bude spousta dalších deskovek, takže můžete zkusit i něco nového a netradičního. Navíc vám budou u her asistovat zkušení hráči, kteří vás zasvětí do tajů té či oné hry.  

### Oscar Shorts 2023 (hrané filmy)

*Prostor, 21. 3. 19.00*

Blok krátkometrážních hraných filmů nominovaných na prestižní Oscary. Nejužší výběr snímků z celého světa, které americká filmová Akademie považuje za to nejlepší, co uplynulý rok přinesl.

### VUS Ondráš: Z kraje do kraje

*Sokolovna, 22. 3. 19.00*

V tanečně-hudebním folklorním pořadu profesionální části Vojenského uměleckého souboru Ondráš vás čeká pestrá dynamická mozaika nejen tanečních, ale i hudebních čísel z nejrůznějších etnografických regionů naší vlasti, a také sousedního Slovenska či vzdálenějšího Rumunska.

### Umění zblízka: Klára Břicháčková / vernisáž a workshop: Co skrývá les?

*24\. 3. 18.00 (workshop 25. 3. 10.00)*

Vernisáž za účasti autorky, mimo jiné s promítáním její animátorské tvorby, například absolventské práce Želivka. Klára Břicháčková se předloni zapsala do povědomí malých i velkých čtenářů svým autorským akvarelovým komiksem Smrkovec. Výstava představí její širší komiksovou a ilustrátorskou tvorbu. Potrvá do 19. dubna.

Další den nás čeká dílna s autorkou Klárou Břicháčkovou od 10 do 14 hodin. Na programu bude zrození hrdiny z přírodních motivů, vystavění příběhu do komiksové podoby a završení sešitím do jednoduché vazby knížky. Tato dílna je předzvěstí a pozvánkou na připravovaný dubnový Bozacon.

### Vladimír Kiseljov: Kupka a Kandinsky

*Zámecký skleník, 27. 3. 19.00*

Úspěšný malíř Kiseljov bude přednášet o abstraktní malbě a osobnostech Kupkovi a Kandinském. 

### Marketa Lazarová

*Kino Panorama, 28. 3. 19.30*

Stěžejní dílo české kinematografie nazvané podle Vančurovy předlohy Marketa Lazarová představuje v žánru historického filmu i jedno z nejvýznamnějších děl světové kinematografie. Příběh se odehrává v drsných dobách poloviny třináctého století. Milostný příběh nevinné zemanské dcery Markety, která se místo v klášteře ocitne v loupežnické bandě souseda Kozlíka, hraného Josefem Kemrem, je jen základem mnohotvárné historické mozaiky spojující nejrůznější postavy, motivy a témata. 

### Blues Night: Paul Batto Trio / René z Moštárny

*Zámecký skleník, 31. 3. 19.00*

Paul Batto hraje bluesovou a jazzovou muziku, která je silně ovlivněna černošským gospelem. Je to sice původem Slovinec, ale v roce 1987 se odstěhoval do Švýcarska a než se usadil v Česku, hrál 10 let s americkou gospelovou kapelou. Tam se naučil, že píseň musí mít ducha. Paul natočil několik autorských desek. Poslední z nich Walking Close (2019) mapuje desetiletí spolupráce s českým pianistou Ondřejem Křížem. Duo Batto & Kříž od roku 2009 odehrálo více než 750 koncertů ve 24 zemích světa. Ovšem po koncertě bude následovat afterparty v režii Reného z Moštárny, takže určitě domů nespěchejte!