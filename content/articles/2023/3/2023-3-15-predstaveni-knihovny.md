---
title: Město představilo úpravy projektu knihovny, debatovalo se o jeho šancích
perex: Asi čtyřicítka zájemců dorazila na veřejné představení aktuálního projektu na novou boskovickou knihovnu, přinášíme shrnutí toho nejpodstatnějšího.
cover-photo: https://i.ohlasy.info/i/954e9081.jpg
author: Tomáš Trumpeš
---

*Asi čtyřicítka zájemců dorazila v úterý 7. března do zámeckého skleníku na veřejné představení aktuálního projektu na novou boskovickou knihovnu. Přinášíme shrnutí toho nejpodstatnějšího a zároveň zveme na debatu [Ohlasy naživo: Kam dál s knihovnou](https://www.facebook.com/events/1413069589488743/)? Koná se ve čtvrtek 25. března od 19.00 v Prostoru, diskutovat budeme se starostkou Janou Syrovátkovou (Změna22), architektem Petrem Ondráčkem a vedoucí knihovny Miroslavou Jurdičovou.*

{% photo src="https://i.ohlasy.info/i/954e9081.jpg" caption="Aktuální vizualizace projektu" width=4447 height=3133 /%}

„Když jsme tady [před čtyřmi lety měli prezentaci](https://ohlasy.info/clanky/2019/02/setkani-knihovna.html), říkal jsem si, že jsme skoro na konci, ale jak je vidět, jsme pořád tak trošku na začátku,“ řekl v úvodu setkání ve skleníku místostarosta Lukáš Holík (Naše Boskovice), který popsal genezi celého projektu. Ta začala v roce 2017, kdy architekt Zdeněk Fránek předal městu darem [studii na novou knihovnu](https://ohlasy.info/clanky/2017/03/knihovna-zzn.html), která má vzniknout přestavbou budovy bývalého ZZN na ulici Kapitána Jaroše. Od té doby se na projektu pracuje, vyjednává se sousedy a město stále nemá platné stavební povolení. 

Nyní navíc město nezískalo dotaci z takzvaného Národního plánu obnovy. Ta měla pokrýt až 85 procent nákladů a město podle vyjádření místostarosty pokládalo za téměř jisté, že ji obdrží. Navzdory podpoře z Jihomoravského kraje ale ministerstvo nakonec rozhodlo jinak.

Místostarosta popsal, že město jednalo průběžně i s účastníky řízení, tedy sousedy, kteří mají ke stavbě připomínky. Vyjednávání nakonec nepomohla a dnes je jasné, že proti projektu budou ve stavebním řízení podány námitky. A pokud je stavební úřad neuzná jako důvodné a stavební povolení vydá, účastníci řízení se odvolají na kraj.

Projektant Jiří Železný popsal podrobněji aktuální podobu projektu. Prezentaci si můžete [prohlédnout zde](https://data.ohlasy.info/2023/knihovna.pdf). Ředitel KZMB Ondřej Dostál následně vysvětlil, jak bylo nově koncipováno třetí patro budovy, aby se splnily požadavky zmíněného dotačního titulu, který byl primárně zaměřen na kreativní centra.

Místostarosta Lukáš Holík uvedl, že pokud se ukáže, že účastníci řízení mohou svými námitkami cestu k úspěšnému završení projektu natolik zkomplikovat, že jiné řešení bude rychlejší, může se stát, že město zvolí i po šesti letech úsilí jinou variantu. Věc by se podle něj mělo vyjasnit a rozhodnout v řádu měsíců. „Já ten projekt neshazuji. Dokud se v řádech těch měsíců neukáže, jak to skutečně dopadne,“ vyjádřil se Lukáš Holík.

V následné diskusi se probírala mimo jiné reálná lhůta, ve které bude zřejmé, jestli mají účastníci řízení šanci na úspěch, nebo úřady jejich připomínky zamítnou a stavbu v aktuální podobě povolí. Bývalý zastupitel a stavební inženýr Jiří Pevný odhadl tuto dobu na jeden rok, jiné odhady byly o něco optimističtější. Podle Jiřího Pevného by už město nemělo ustupovat a mělo by nyní nechat jednat stavební úřad.

„Připomínky se točily okolo vzhledu, výšky, hluku, provozu a podobně, Což je jasná věc, protože dům je v centru města. Připomínkám jsme se snažili vyhovět,“ uvedl projektant Jiří Železný s tím, že skoro tytéž připomínky se po změnách objevily znovu. Poněkud pesimističtěji řekl, že odvolávání se může trvat i roky. Architekt Zdeněk Fránek podle něj ze změn projektu není nadšený, ale s aktuální podobou souhlasí. Projekt má všechna souhlasná stanoviska dotčených orgánů.

Bývalý ředitel KZMB a zastupitel za ČSSD Oldřich Kovář připomněl, že knihovna na novou budovu čeká už 26 let. A připomněl také další variantu – řešení knihovny přístavbou do dvorního traktu [budovy bývalého O2](https://ohlasy.info/clanky/2015/05/budova-telecomu.html) taktéž na ulici Kapitána Jaroše.

Architekt Petr Ondráček nadnesl otázku, jestli by opravdu nebylo lepší hledat jinou variantu, když po šesti letech projekt stále není schopen získat stavební povolení. Připomněl, že město v tomto ohledu poněkud dostihla nestandardní forma získání studie, protože v případné architektonické soutěži by architekti respektovali danosti území a nemuselo dojít k tomu, že i po šesti letech se účastníci řízení neustále odvolávají, protože mají na co.

Zazněla také otázka na délku stavby. Ředitel Ondřej Dostál uvedl, že původní plán v případě získání dotace počítal s dokončením stavby do konce roku 2025. Nyní se místostarosta Lukáš Holík domnívá, že by byl úspěch, kdyby se do dvou let začalo stavět. Zároveň věří, že by město mohlo dosáhnout některý z dalších dotačních titulů. Aktuální odhad ceny stavby je 160 milionů korun, včetně vybavení a parkovacích míst.