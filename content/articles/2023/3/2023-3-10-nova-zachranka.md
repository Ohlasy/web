---
title: Záchranáři v Boskovicích mají novou základnu – větší a komfortnější
perex: Boskovičtí záchranáři se dočkali nového zázemí, v areálu nemocnice byla otevřena zbrusu nová výjezdová základna. Stavba stála 81 milionů korun, z toho 30 milionů přispěla Evropská unie.
cover-photo: https://i.ohlasy.info/i/c9333964.jpeg
author: Tomáš Trumpeš
category: zpravodajství
---

*Boskovičtí záchranáři se dočkali nového zázemí, v areálu nemocnice byla otevřena zbrusu nová výjezdová základna. Stavba stála 81 milionů korun, z toho 30 milionů přispěla na budovu v pasivním standardu Evropská unie. Zdravotnickou službu zřizuje Jihomoravský kraj, jemuž Boskovice pro stavbu darovaly pozemky.*

{% photo src="https://i.ohlasy.info/i/c9333964.jpeg" author="Tomáš Trumpeš" width=4032 height=3024 /%}

„Potřebujeme efektivní pokrytí záchrannou službou po celém kraji s kvalitním zázemím pro záchranáře, aby se mohli soustředit na svou práci. Proto jsem rád, že se podařilo ho vybudovat i v této severní části našeho kraje,“ uvedl hejtman Jan Grolich (KDU-ČSL) v tiskové zprávě. Z účasti na slavnostním otevření se hejtman omluvil, a to pro souběh termínů s inaugurací prezidenta Petra Pavla. Stavba trvala rok a čtvrt, budova byla otevřena ve čtvrtek 9. března. 

Krajský radní pro zdravotnictví Jiří Nantl (ODS) doplnil, že v nové základně budou sídlit dvě výjezdové skupiny, z toho jedna s lékařem. Do budoucna se předpokládá rozšíření na tři výjezdové skupiny, protože poslední roky a k tomu covidová pandemie ukázaly rezervy v kapacitách záchranářských stanovišť. „Základny teď dimenzujeme tak, aby v nich byl vždy prostor pro případné navýšení počtu výjezdových skupin,“ popsal Jiří Nantl.

Vedoucí lékař boskovické výjezdové základy Emil Kykloš uvedl při otevření, že nová budova pro záchranáře představuje obrovský kvalitativní skok. „Asi nejvíc to ocení lidé, kteří znají naši starou základu. Za sebe jsem moc rád, že ode dneška budu moct říkat, že kvalita našeho zázemí odpovídá kvalitě práce, kterou naše posádky vykonávají v terénu. A doufám, že to, jak jsme k sobě měli v rámci kolektivu blízko na naší staré malé základně, nám vydrží i na základně nové,“ řekl Emil Kykloš.

Na předchozím místě v areálu nemocnice sídlili záchranáři od roku 1996, nyní mají tedy po 27 letech zbrusu novou budovu, a to dvoupodlažní nepodsklepený objekt s plochou střechou. Přízemí je určeno pro parkování čtyř sanitních vozidel. Dále jsou zde umístěny sklady zdravotnického materiálu a prádla, infekčního odpadu a komunálního tříděného odpadu nebo sanitační box. O patro výše najde zázemí posádka. 

Prostory dosavadní základny už podle ředitelky krajských záchranářů Hany Albrechtové skutečně nevyhovovaly – kapacitně ani technicky. „Celkově nám přibývá výjezdů, více jich evidujeme i tady na Boskovicku, takže větší a modernější základna je logické vyústění vývoje. Průběžně se snažíme vylepšovat podmínky, ve kterých naši zaměstnanci pracují. A samozřejmě s tím souvisí neustálé zkvalitňování péče o pacienta,“ uvedla ředitelka Hana Albrechtová. Na slavnostním otevření dodala, že zdravotníci tráví v práci polovinu života a je pro ně důležité, aby měli dobré zázemí jednak pro práci, ale také pro odpočinek mezi jednotlivými výjezdy.

Nová budova je řešena jako energeticky pasivní a právě proto obdržel kraj na její stavbu dotaci 30 milionů korun z operačního programu Životní prostředí. „Tepelná energie pro vytápění, chlazení a ohřev teplé užitkové vody je primárně zajištěna tepelnými čerpadly země–voda. Základna disponuje také fotovoltaickou elektrárnou, jedná se o 66 panelů o maximálním výkonu 450 W. Část dešťové vody bude zpětně využita pro splachování WC,“ popsal řešení stavby krajský radní pro investice Vladimír Šmerda (ODS).

Pavel Betlach ze stavební firmy Esox, která budovu stavěla, popsal, že stavba vznikla v době pro stavebnictví složité, takže měli problémy s dodávkou materiál a s cenami. Budova je podle něj sice nevelká, ale na stavbu byla velmi náročná, výsledek však pokládá za zdařilý. Projektant Stanislav Smolík doplnil, že se jedná o pilotní projekt tohoto typu. „V naší projekční kanceláři máme takovou vizi, že pokud je projekt kvalitně zpracován, tak vlastní realizace je o to jednodušší a úspěšnější, dodržují se termíny a investora nepřekvapí zásadní vícenáklady. Myslím, že v tomto případě se to podařilo, i když doba byla zlá,“ popsal projektant.

Boskovická starostka Jana Syrovátková (Změna22), která je zároveň dočasnou jednatelkou nemocnice, na otevření poděkovala záchranářům za jejich práci a dodala, že jako profesí architektka oceňuje, že dům byl vystavěn v pasivním standardu. Pro Ohlasy pak doplnila, že zatím není jasné, k čemu budou využity uvolněné prostory staré záchranky. Město nyní s krajem jedná o jejich převzetí a návrh na využití by měl vzejít z generelu nemocnice, který se aktuálně začíná připravovat.