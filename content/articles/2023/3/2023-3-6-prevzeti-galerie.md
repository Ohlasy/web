---
title: Město převezme galerii, chce navázat na její renomé a odkaz Otakara Kubína
perex: Galerie Otakara Kubína, kterou založili manželé Josef a Lenka Bařinkovi před takřka sedmadvaceti lety, přejde během letoška pod Kulturní zařízení města Boskovice.
cover-photo: https://i.ohlasy.info/i/69e6b97a.jpg
author: Tomáš Trumpeš
category: zpravodajství
tags: kultura
---

*Galerie Otakara Kubína, kterou založili manželé Josef a Lenka Bařinkovi před takřka sedmadvaceti lety, přejde během letoška pod Kulturní zařízení města Boskovice. [Galerista Josef Bařinka](https://ohlasy.info/clanky/2016/12/rozhovor-barinka.html) se na tom domluvil s ředitelem KZMB Ondřejem Dostálem.*

{% photo src="https://i.ohlasy.info/i/69e6b97a.jpg" caption="Český básník a spisovatel Petr Hruška na jedné z mnoha vernisáží v galerii, po jeho pravé ruce galerista Josef Bařinka" author="Tomáš Znamenáček" width=4896 height=3264 /%}

Podle ředitele KZMB Ondřeje Dostála Boskovice potřebují galerijní prostor, který funguje na pravidelné bázi, má stabilní otevírací dobu a plnohodnotný výstavní plán. „Na začátku jsem galerii nabídl spolupráci, z jednání pak postupně vyplynulo, že je třeba provoz galerie řešit systémově,“ popsal Ondřej Dostál. Kulturním zařízením podle něj galerie v portfoliu chyběla. „Je skvělé, že probíhají výstavy v Prostoru, ale máme zde také tradici Kubína, dnes fotografa Koudelku, dále významné lokální umělce, jako byl Řehořek nebo Bačovský – myslím, že je nasnadě, aby ve městě byla galerie,“ uvedl ředitel KZMB.

Dosavadní provozovatelé galerie vnímají převod pod město v tuto chvíli jako nejlepší řešení celé situace. „Za aktuálních okolností, kdy už nejsme nadále schopní provoz galerie kompletně zajišťovat, by nám přišlo líto, kdyby galerie přestala úplně existovat, a věříme, že město se o její chod bude starat důstojným způsobem,“ vyjádřil se pro Ohlasy galeristův syn Jan Bařinka.

Ani město a KZMB dnes nejsou schopni platit v galerii třeba dva úvazky lidí, kteří v ní budou sedět, zajišťovat a hlídat každodenní provoz a o galerii se starat. Příležitost, jak chod galerie zajistit, proto Ondřej Dostál našel v propojení galerie s informačním centrem, jehož rekonstrukce se nyní chystá. V létě bude vypsaná dotace, kterou by město chtělo získat a mimo jiné zpřístupnit průchod z informačního centra do galerie, který je dnes částečně zazděný. Na běžný provoz galerie by tak dohlíželi pracovníci infocentra. „Tím by galerie získala pravidelný otevírací režim. To je základ, který návštěvník očekává, když vidí na radniční budově nápis galerie,“ vysvětlil Ondřej Dostál.

Připravovaná rekonstrukce infocentra podle něj není příliš rozsáhlá, takže doufá, že vše půjde stihnout ještě letos. Jedná se především o změnu zařízení infocentra a jeho modernizaci ve vztahu k zákazníkům i zaměstnancům. Součástí plánu je i oprava sociálních zařízení. „Jsem optimista, takže doufám, že na podzim budeme otevírat nějakou velkou výstavou,“ uvedl ředitel KZMB.

{% photo src="https://i.ohlasy.info/i/13c264b7.jpg" caption="V galerii se odehrála i řada koncertů, zde manželé Vojtěch a Irena Havlovi" author="Tomáš Znamenáček" width=4482 height=2988 /%}

### Nebýt provinční galerií

Změnit by se mělo i vnitřní využití a náplň galerie. Ta dnes v první větší a druhé menší místnosti nabízí prodej výtvarných děl nejrůznějších umělců a třetí místnost je věnovaná autorským výstavám. Prodejní část podle Ondřeje Dostála v městské galerii nebude, první místnost by chtěl využít pro stálou výstavu významných umělců spojených s Boskovicemi. „Obrazy od Kubína, fotografie od Koudelky a obrazy od dalších významných umělců, historických i současných, jako je třeba František Matoušek. Aby zde třeba i Boskovák našel zajímavou informaci o umělcích, jejichž dílo má nějakou hodnotu v uměleckém světě,“ vysvětlil Ondřej Dostál s tím, že další dvě místnosti by sloužily autorským výstavám.

Jak budou vznikat autorské výstavy, podle něj ještě není jasné, ale rozbíhá jednání s některými lidmi, kteří by se mohli na jejich přípravě kurátorsky podílet. Galerie by podle ředitele KZMB neměla sloužit jen lokálním umělcům, ale měla by mít větší ambice. „Rozhodně je snahou nebýt provinční galerií. Vzhledem k odkazu Otakara Kubína a k renomé galerie bych chtěl, abychom připravovali výstavy, které budou prezentovat aktuální české umění opravdu kvalitními jmény,“ popsal Ondřej Dostál s tím, že opravdu významnější jména může galerie přilákat třeba jednou, dvakrát do roka a nevylučuje, že by galerie mohla dát občas krátkodobý prostor třeba místním studentským pracím. „Koncept vzniká, vedeme o tom debaty,“ dodal ředitel Ondřej Dostál.

Všechny své aktivity ale v galerii neukončí ani Josef Bařinka. „V naší režii by měla proběhnout ještě výstava obrazů Františka Matuly, vernisáž máme naplánovanou na 15. dubna. Pokračovat bude také poslechově-přednáškový cyklus Setkání s Milošem Štědroněm a hudbou, který bychom chtěli udržet i do budoucna. Není také vyloučeno, že se domluvíme i na uspořádání komorních koncertů, na které byli návštěvníci zvyklí, a to především klavíristy Martina Kratochvíla s kytaristou Tonym Ackermanem,“ popsal Jan Bařinka.

S tím počítá i ředitel KZMB Ondřej Dostál. „Spolupráce s Josefem Bařinkou je pro mě zásadní. Galerii vybudoval a byl nositelem kvalitního umění, které se zde objevovalo. Zachováme mu zde i zázemí, na které je zvyklý. Osobnost Josefa Bařinky je velká a myslím, že ještě nemáme úplně doceněno, jak velký přínos nejen v oblasti výtvarného umění pro Boskovice měl. To bychom měli do budoucna reflektovat,“ uvedl Ondřej Dostál.

Vzhledem k tomu, že pod vedením města už galerie nebude fungovat jako prodejní, budou se stávající galeristé nyní snažit rozprodat sbírku obrazů, které jsou aktuálně v galerii k dispozici. „Případným zájemcům nabízíme slevy, jedná se tedy o příležitost získat obrazy za nižší ceny než dosud,“ popsal zástupce galerie.

Galerie Otakara Kubína fungovala přes čtvrt století, proběhla v ní více než stovka autorských výstav, desítky koncertů, cestovatelských i hudebních besed, křty knih, filmové projekce i autorská čtení. „Její provoz se stal neodmyslitelnou součástí kulturního koloritu města a předpokládáme, že tomu tak bude i nadále,“ uvedl na závěr Jan Bařinka.
