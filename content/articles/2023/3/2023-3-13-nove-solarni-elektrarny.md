---
title: V Boskovicích na zavezeném lomu vyroste nová solární elektrárna
perex: Solární magnáti postaví v Boskovicích novou fotovoltaickou elektrárnu. Ještě letos chtějí získat povolení a co nejdříve začít stavět.
cover-photo: https://i.ohlasy.info/i/7eh9aes.jpg
author: Marek Osouch
category: zpravodajství
---

*Solární magnáti postaví v Boskovicích novou fotovoltaickou elektrárnu. Oproti té stávající bude mít menší výkon, zabere tak i menší plochu. Ještě letos chtějí získat povolení a co nejdříve začít stavět.*

{% photo src="https://i.ohlasy.info/i/7eh9aes.jpg" caption="Solární elektrárna vznikne na zavezeném lomu cihlářské hlíny" author="Marek Osouch" width=2048 height=1536 /%}

Spojení fotovoltaika a Boskovice nemá kvůli [podvodům u té stávající na městských pozemcích](https://ohlasy.info/clanky/2022/04/solarni-odvolani.html) zrovna dobré jméno. Jenže jak zejména v posledním roce roste poptávka po nových zdrojích energií, oči mnoha Čechů znovu míří k solárním elektrárnám, které si umisťují na střechy svých domů. Nejinak je tomu i u velkých firem, které provozují velké solární parky po celém Česku.

Jedna z nich, společnost Solar Global, teď plánuje novou solární elektrárnu v Boskovicích. Má stát poblíž stávající elektrárny, kterou Solar Global provozuje též, v minulosti ji firma odkoupila od zkrachovalého původního vlastníka.

Ve skutečnosti budou nové elektrárny rovnou dvě, i když v bezprostřední blízkosti. Důvody jsou ryze praktické kvůli možnému budoucímu prodeji jedné z nich. „Jedna bude mít výkon 999 kW, druhá 750 kW,“ uvedl mluvčí společnosti Jakub Vrána. Pro srovnání – stávající elektrárna má 1,54 MW a rozprostírá se na více než třech hektarech.

„Obě elektrárny jsou řešeny formou dlouhodobého pronájmu, který pro vlastníka půdy znamená pravidelný měsíční výnos za pronajatou plochu. Nájemní smlouvy jsou podepsané, připojení s EG.D máme taky vyřešené a v současnosti čekáme pouze na stavební povolení,“ přiblížil Vrána. Firma počítá s tím, že jej bude mít v ruce ke konci letošního roku, pak jsou připraveni ihned začít stavět.

Černé panely budou stát na [zavezeném lomu cihlářské hlíny](https://ohlasy.info/clanky/2018/08/rekultivace-lomu.html) mezi Chrudichromskou a společností LD Seating. Firma proto v současnosti ještě řeší členitost pozemku, to ale podle Vrány není nic komplikovaného a vše se podaří vyladit.

Právě zastavění půdy může vzbuzovat kontroverze, ostatně sama firma Solar Global se k této praxi vrátila až loni po dvanácti letech. „Elektrárny jsou skvělým prostředkem, jak využít nevyužívané plochy a poskytnout tak majiteli pozemku pasivní příjem,“ prohlásil mluvčí Solar Global. Nejsou ale podle něj tak časté jako střešní výstavby, pro niž se teď uvolňují pravidla na provozování bez licence do výkonu 50 kW.

„Smlouvy o pronájmu uzavíráme většinou minimálně na 25 let, ale lze se domluvit i jinak. Postupem času dochází k mírnému opotřebení panelů a dá se říct, že účinnost panelů klesá přibližně o 0,5 procenta ročně. Většina výrobců proto garantuje, že účinnost jejich fotovoltaických panelů neklesne pod 80 procent v prvních 25 letech,“ doplnil obecně Vrána.

Boskovičtí radní už na konci ledna odsouhlasili, že přes městské pozemky můžou vést přípojky vysokého napětí. „Předmětem uvedené smlouvy je závazek města, že v budoucnu zřídí ve prospěch společnosti věcná břemena spočívající v umístění přípojek vysokého napětí na pozemcích měst. Investoři nabízí jednorázovou úplatu za zřízení věcných břemen dvakrát deset tisíc korun,“ stojí v zápisu z jednání boskovické rady.

Dvěma novými projekty se podle Vrány nic nemění pro stávající elektrárnu, která jinak funguje bez komplikací. Stejně jako z ní, i z nových budou prodávat elektřinu rovnou do sítě. Nejsou tedy domluveni na přímém odběru dodávek s některou z okolních firem v průmyslové zóně.