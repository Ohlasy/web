---
title: Kulturní výběr na duben s Tomášem Liznou
cover-photo: https://i.ohlasy.info/i/3e9a3baf.jpg
author: Magda Znamenáčková
category: podcast
tags: kultura
---

*Druhý díl nového pravidelného pořadu, ve kterém se chceme každý měsíc věnovat boskovické kultuře, upozorňovat na zajímavé kulturní akce a zvát si inspirativní hosty, kteří tyto akce v Boskovicích reprezentují a pořádají. Moderují Magda Arnoštová a Tomáš Trumpeš. Hostem byl iniciátor a hlavní pořadatel festivalu BozaCon Tomáš Lizna z KZMB. Součástí podcastu jsou i pozvánky na vybrané dubnové akce, které si můžete níže také přečíst.*

{% spotify_episode id="7wuQsWnF6mq6J7I5EFEBTG" /%}

### Koncert v evangelickém kostele

Hned první dubnový den se můžete vydat do evangelického kostela na koncert vážné hudby. Půjde o první spolupráci pěveckého sboru Rastislav, který nedávno oslavil 160 let své existence, a Ondřeje Tajovského.V první části koncertu zazní Stabat Mater Karola Szymanowského, v druhé Vivaldiho Gloria. 

### Akce na Sýpce

Knihařství a písařství Oujeských postupně renovuje a otevírá veřejnosti jednu z trochu utajených boskovických památek – kontribuční sýpku. V sobotu 1. dubna zde od 16 hodin vystoupí Komedianti na káře s loutkovou pohádkou O Palečkovi a dále zde zahraje jihočeská folkrocková kapela Epydemye – a to v pátek 14. dubna od 19 hodin. Boskovická kultura se zkrátka rozlézá jako epidemie, což je ovšem v tomto případě jedině dobře.

### Koncerty na Sklepech

Vypadá to, že Sklepy znovu ožívají a v dubnu se můžeme těšit hned na dvě akce. Prvního dubna na Sklepech zahraje vícežánrová boskovická kapela Karlovy hračky, 22. dubna se uskuteční Sklepy Revival – vzpomínka na Blonďáka a legendární hudební klub, no a tam uslyšíte kapely Hluboké bezvědomí, Nadívaný skřivánek, Děsné chmury Mozartovy, Okamžik a taky Idiot Crusoe.

### Jazzové koncerty

Do další pozvánky s dovolením spojím dva koncertní večery, v obou případech jazzové. Ve čtvrtek 6. dubna proběhne v Prostoru další Jazzový jam, který pořádají místní hudebníci, jejich hostem bude tentokrát trumpetista Richard Hora. No a ve středu 12. dubna vystoupí se svým kvartetem v zámeckém skleníku naše skutečná jazzová legenda – kontrabasista Jaromír Honzák. Za svá sólová alba je držitelem pěti žánrových Andělů.

### Výstavy v muzeu 

Novinky hlásíme i z boskovického muzea – od 13. dubna až do půlky července bude v muzeu výstava Putování do dávnověku – hlavním lákadlem budou obrazy a skici Petra Modlitby, těšit se ale taky můžete na vystavené paleontologické nálezy z regionu. Druhou výstavou, na kterou bychom rádi upozornili, jsou Neviditelné synagogy. Jde o projekt fotografa Štěpána Bartoše, který nafotil místa na území republiky, kde v minulosti stávaly synagogy. Výstavu můžete navštívit do konce června v židovském obecním domě.

### Film & spiritualita Persona

Cyklus filmových projekcí Film & spiritualita tentokrát nabízí jeden z nejpozoruhodnějších snímků historie kinematografie a to je film slavného švédského režiséra Ingmara Bergmana Persona. Bergmanovo pátrání v hlubinách ženské duše můžeme sledovat v neděli 16. dubna od 19 hodin v Prostoru.

### Folklórní soubor Velen – Pásmo Vojna

Folklorní soubor Velen asi nemusíme blíže představovat. V neděli 16. dubna si můžete zajít na původní hudebně-taneční folklorní pásmo Vojna. Vstupenky lze koupit na místě, nebo v předprodeji na webu města nebo ve městě na informacích.

### Umění zblízka: Petr Pazdera Payne

Petr Pazdera Payne je asi známější jako literát, ale věnuje se také výtvarnému umění. Prostor bude hostit výstavu jeho drobných, povýtce reliéfních plastik a linorytů. Součástí vernisáže, které se koná v pátek 21. dubna od 18 hodin, bude i Petrovo autorské čtení. Druhý den od 10 hodin dopoledne následuje ještě workshop, na kterém se bude tentokrát sochat!

### Vladimír Kiseljov: František Drtikol

„Jmenuji se Drtikol. Drtil jsem kola, která mě svírala. Jsem fotograf. Fotografoval jsem světlem. Píši do duší lidem světlem poznání.“  Tak možná tímto citátem uvede svůj výklad o českém fotografovi Františku Drtikolovi, který se proslavil hlavně focením aktů a portrétů, malíř a spisovatel Vladimír Kiseljov. Akce proběhne ve Skleníku 24. dubna v rámci cyklu přednášek o umění.  

### Charitativní koncert v muzeu

Ještě se jednou vrátíme do muzea, kde se v úterý 25. dobna již od 14 hodin koná charitativní koncert Sjednocené organizace nevidomých a slabozrakých. Vystoupí Radek Žalud a Filip Moravec.

### Dny evropského filmu

DEF neboli Dny evropské filmu jsou přehlídku toho nejlepšího z evropské kinematografie za uplynulý rok. V boskovickém kině se bude promítat Trojúhelník smutku, což je taková drsná komedie o moci a společenských rolích, nebo vizuálně hodně zajímavý dokument Národ velryb. Anebo svěřte výběr filmu našim kinařům a přijďte na projekci naslepo. Festival evropského filmu probíhá ve dnech 26. až 30. dubna.

### Hlaholkovské zpěvohrátky

Ondřej Tajovský dotřetice! Po koncertě v evangelickém kostele a folklorním pásmu Vojna se ještě ve čtvrtek 27. dubna koná v zámeckém skleníku koncert pěveckého sboru z pedagogické školy Hlaholky, který Ondřej rovněž vede. Součástí akce bude předání městských Cen za kulturu.

### Midi Lidi a Ventolin

Dlouho očekávaný koncert se koná v Prostoru 29. dubna přijedou a zahrají Midi Lidi a Ventolin, což je vynikající kombinace zvukových a tanečních kreací. Rozhodně přijďte, bude to party!

### BozaCon 2023

Poslední akcí v našem výběru je druhý ročník festivalu BozaCon, který pořádají Kulturní zařízení města Boskovice v pátek 28. a v sobotu 29. dubna. Zároveň je to akce, o které mluví host našeho dubnového kulturního podcastu Tomáš Lizna.
