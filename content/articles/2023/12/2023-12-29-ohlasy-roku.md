---
title: Ohlasy roku 2023 pohledem čtenářského zájmu
cover-photo: https://i.ohlasy.info/i/e85a8f7b.jpeg
author: Tomáš Trumpeš
category: zpravodajství
---

*Končící rok 2023 vybízí opět k tomu, abychom si jej připomněli také pohledem do statistik čtenosti našeho webu. Jaké události a témata vás čtenáře v roce 2023 nejvíc zajímaly? Na čelních místech se letos bohužel neumístila pozitivní témata.*

{% photo src="https://i.ohlasy.info/i/e85a8f7b.jpeg" caption="Nejlajkovanější fotka roku na FB profilu Ohlasů: fotograf Josef Koudelka přebírá čestné občanství Boskovic – města, kde se narodil." author="Tomáš Znamenáček" width=1280 height=854 /%}

Na celostátní úrovni se nejspíš jako hlavní událost roku zapíše do dějin tragédie na filozofické fakultě Karlovy univerzity – vraždění masového střelce. Ani Boskovicím se nevyhnula tragická událost, která dominuje našim statistikám, a to je pokus o sebevraždu jednoho ze studentů gymnázia, který během vyučování vyskočil z okna. Mladý člověk naštěstí svůj tragický čin přežil. Pro nás v Ohlasech byla událost také určitým dilematem, jak se k němu nebulvárně postavit – nakonec jsme publikovali [stručné prohlášení zástupců kraje a školy](https://ohlasy.info/clanky/2023/09/tragedie-gymnazium.html) a navázali jsme [vysvětlujícím komentářem](https://ohlasy.info/clanky/2023/09/gymnazium-komentar.html).

Velký úspěch jsme letos v Ohlasech zaznamenali s rozhovory z lékařského prostředí. Jeden se týkal především [rizik spojených s konzumací cukru](https://ohlasy.info/clanky/2023/08/rozhovor-machac.html), druhým jsme [reagovali na celostátní krizi ve zdravotnictví](https://ohlasy.info/clanky/2023/11/rozhovor-vasir.html) a její konkrétní dopady na boskovickou nemocnici. Tato problematika rezonovala i v [dalších zpravodajských textech](https://ohlasy.info/clanky/2023/10/krize-v-nemocnici.html). Pozadu nezůstala ani [rezignace Dana Štěpánského](https://ohlasy.info/clanky/2023/02/stepansky-rezignoval.html) z pozice jednatele nemocnice a [jmenování Miloslava Kavky](https://ohlasy.info/clanky/2023/04/kavka-nemocnice.html) do této funkce. S mírným odstupem, ale stále velmi úspěšný byl i [rozhovor s šéflékařem záchranné služby](https://ohlasy.info/clanky/2023/06/rozhovor-kyklos.html), která má v Boskovicích novou budovu.

Boskovice velmi zasáhl odchod oblíbené průvodkyně židovskou čtvrtí a naší autorky [Heleny Janíkové](https://ohlasy.info/clanky/2023/05/odesla-lenka-janikova.html). Mezi nejčtenějšími články se bohužel objevují i další nekrology – odešli [Hugo Mensdorff-Pouilly](https://ohlasy.info/clanky/2023/12/zemrel-hugo-mp.html), [Petr Křivinka](https://ohlasy.info/clanky/2023/11/zemrel-petr-krivinka.html), [Daniela Meluzínová](https://ohlasy.info/clanky/2023/01/alice-a-daniela.html), [Mojmír Stloukal](https://ohlasy.info/clanky/2023/12/zemrel-mojmir-stloukal.html) a [Zdeněk Palát](https://ohlasy.info/clanky/2023/12/odesel-zdenek-palat.html).

Velmi silná témata jsou tradičně v oblasti dopravy. Letos to byly změny v jízdním řádu a problematická [návaznost autobusů a vlaků](https://ohlasy.info/clanky/2023/01/navaznosti.html) při cestě do Brna a také [budování kruhového objezdu](https://ohlasy.info/clanky/2023/08/kruhac-statni.html) u Sebranic.

### Žebříček

Žebříček nejčtenějších textů za rok 2023 vypadá tedy takto:

1. [Vyjádření k tragédii na gymnáziu](https://ohlasy.info/clanky/2023/09/tragedie-gymnazium.html)

2. [Rozhovor s lékařem Janem Machačem](https://ohlasy.info/clanky/2023/08/rozhovor-machac.html)

3. [Rozhovor s lékařem Tadeášem Vašířem](https://ohlasy.info/clanky/2023/11/rozhovor-vasir.html)

4. [Návaznosti vlaků na Brno](https://ohlasy.info/clanky/2023/01/navaznosti.html)

5. [Vzpomínka na Lenku Janíkovou](https://ohlasy.info/clanky/2023/05/odesla-lenka-janikova.html)

6. [Krize v boskovické nemocnici](https://ohlasy.info/clanky/2023/10/krize-v-nemocnici.html)

7. [Kruhový objezd u Sebranic](https://ohlasy.info/clanky/2023/08/kruhac-statni.html)

8. [Nový jednatel nemocnice](https://ohlasy.info/clanky/2023/04/kavka-nemocnice.html)

9. [Vzpomínka na Huga Mensdorff-Pouilly](https://ohlasy.info/clanky/2023/12/zemrel-hugo-mp.html)

10. [Vzpomínka na Petra Křivinku](https://ohlasy.info/clanky/2023/11/zemrel-petr-krivinka.html)

### Další silná témata

Když nakoukneme trochu dále do statistik, vynoří se ještě několik silných témat, která určitě stojí za připomenutí. Je to plánovaná výstavba [bytových domů Na Chmelnici](https://ohlasy.info/clanky/2023/02/na-chmelnici.html), [rybník ve Skalici nad Svitavou](https://ohlasy.info/clanky/2023/10/rybicek-skalice.html), [konec lokálky](https://ohlasy.info/clanky/2023/06/konec-lokalky.html) ve směru na Velké Opatovice, [anketa o dalším pokračování projektu knihovny](https://ohlasy.info/clanky/2023/02/anketa-knihovna.html), prodej a obnovení [obchodu na Bělé](https://ohlasy.info/clanky/2023/08/prodejna-belska.html), záměr vybudování [rybníka u Mladkova](https://ohlasy.info/clanky/2023/09/rybnik.html) a plány na [rozdělení základní školy](https://ohlasy.info/clanky/2023/10/rozdeleni-skol.html). Velký zájem byl i o mírné vybočení Ohlasů z našeho boskovického teritoria, totiž o nakouknutí do [situace v blanenské kultuře](https://ohlasy.info/clanky/2023/03/kultura-blansko.html).

Z publicistiky velmi zaujal článek Deany Láníkové o lokalitě takzvaného [Hliňáku](https://ohlasy.info/clanky/2023/11/hlinak.html), nejúspěšnější politický komentář se týkal nemocnice – respektive specificky způsobu, jakým nové vedení města [komunikovalo výměnu jednatele](https://ohlasy.info/clanky/2023/04/komentar-nemocnice.html). Mezi seriály čtenáře velmi zaujal [příběh Zdeňky Šillerové](https://ohlasy.info/clanky/2023/05/pribeh-zdenky-sillerove.html) z konce druhé světové války.

### Rok 2023 v Ohlasech

Pro Ohlasy byl letošní rok možná trochu nečekaně úplně nejúspěšnějším rokem z hlediska čtenářského zájmu, překonali jsme doposud rekordní rok 2018. Jsme za to vděční. Finančně už se nám tak dobře nedaří, takže velmi oceníme, pokud se rozhodnete přetavit svůj čtenářský zájem v podporu přes [www.ohlasy.info/darujte](http://www.ohlasy.info/darujte).

Novinkou letošního roku je rozesílání pravidelného [měsíčního newsletteru](https://newsletter.ohlasy.info/), který shrnuje a trochu komentuje dění za uplynulý měsíc. První vyšel v únoru, zájem o newsletter nás moc těší a při pročítání jednotlivých dílů si můžete připomenout, jak se vyvíjela nejrůznější témata v průběhu roku.

Dalším důležitým posunem pro Ohlasy byl vznik pravidelného kulturního podcastu a obecně mnohem větší intenzita natáčení [našeho podcastu](https://archiv.ohlasy.info/?rubrika=podcast). V tom chceme určitě pokračovat, plánujeme nějaké zásadní novinky, o kterých budeme informovat v příštím roce. I zde nás zájem posluchačů velmi těší.

Závěrem tedy děkujeme za opravdu mimořádnou přízeň a na viděnou v Ohlasech v roce 2024, kdy načneme desátý rok existence našich novin!
