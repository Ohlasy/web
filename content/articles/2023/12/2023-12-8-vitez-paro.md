---
title: O vítězi participativního rozpočtu rozhodl jediný hlas. Vyhrálo Hřiště bez hranic
cover-photo: https://i.ohlasy.info/i/89113a4d.jpg
author: Tomáš Trumpeš
category: zpravodajství
tags: paro
---

*Vítězný návrh počítá rozšířením hřiště na takzvaných „Hradčanech“ a s umístěním hracích prvků pro hendikepované. O hlas druhý skončil dřevěný betlém. Je možné, že město nakonec podpoří oba projekty.*

{% photo src="https://i.ohlasy.info/i/0210506a.jpg" caption="Vizualizace plánovaného hřiště" author="SRAB" width=1440 height=1080 /%}

[Hřiště bez hranic](https://boskovice.pincity.cz/participativni-projekt/150-hriste-bez-hranic) přihlásila do participativního rozpočtu (PaRo) architektka Markéta Grénarová ze Spolku za rozvoj architektury Boskovic (SRAB). Cílem projektu je rozšíření stávajícího fotbalového a dětského dřevěného hřiště na „Hradčanech“ – tedy [pod bytovým domem Na Vyhlídce](https://mapy.cz/s/jasogokemo) – o tři prvky, které jsou prioritně určeny pro osoby s handicapem. „Navrhujeme instalovat vyvýšené pískoviště, houpačku pro osoby s handicapem a dřevěné pexeso. Jedná se o celodřevěné prvky z akátového dřeva. Současně bychom rádi obnovili stávající nevyhovující mobiliář podél chodníku a umístili čtyři nové akátové lavičky. Výběr navrhovaných prvků je takový, aby byl v řešené lokalitě zachován klid,“ popsala návrh Markéta Grénarová.

Výhodou podle navrhovatelky je, že místo je v docházkové vzdálenosti od chráněného bydlení Betany a stacionáře Emanuel. V městě je také Dětská léčebna pohybových poruch a praktická škola – ti všichni hřiště také uvítají, jejich zájem členové SRABu předem ověřili. Navrhované hřiště podle Markéty Grénarové rozšíří možnosti trávení volného času u osob s handicapem a usnadní jejich začlenění do společnosti. „Rádi bychom navázali na hřiště stávající, aby bariéra mezi životem s handicapem a bez přestala alespoň na chvíli existovat. Bude tak posílena vzájemná solidarita, porozumění a přirozené trávení volného času,“ uvedla architektka.

Jako nezbytnou vnímá obnovu laviček, jelikož jejich stávající stav neodpovídá standardům dnešní doby. Zasahovat by se naopak nemělo do zeleně. „Stávající zeleň má pro společnost velký význam, a proto do ní nechceme zasahovat. Město by naopak mohlo zvážit, zda nezaložit v této lokalitě trvalkové záhony, které by zde pomohly rozšířit biodiverzitu,“ doplnila Markéta Grénarová.

Náklady na projekt byly odhadnuty na půl milionu korun, což je částka, kterou město na PaRo vyhradilo. Hřiště bez hranic získalo 123 hlasů, z toho 114 elektronických a 9 písemných. Celkem bylo v letošním roce uděleno 815 hlasů. Písemně hlasovalo 161 lidí, kteří udělili 306 hlasů, na webu to bylo 509 hlasů.

{% datawrapper_chart id="DtH45" /%}

### Bude i betlém?

Na druhém místě se s počtem 122 hlasů umístil [Boskovický betlém](https://boskovice.pincity.cz/participativni-projekt/140-boskovicky-betlem), který navrhl Tomáš Marvan. Záměrem tohoto projektu je, aby město pořídilo za 160 tisíc umělecky hodnotný betlém s postavami v životní velikosti. Sochy by měly být z dubového dřeva. Časem by se mohly postavy i doplňovat. „Historické město jako Boskovice si v adventním čase zaslouží mít u vánočního stromečku tradiční český betlém. Do betlému je možné časem zakomponovat i postavy spojené s městem Boskovice, například ptáčníka Velena nebo malíře Otakara Kubína. Nové postavy by se pak každý rok odhalily během rozsvícení vánočního stromu nebo během vánočního jarmarku,“ popsal svou představu Tomáš Marvan.

Nižší rozpočet těsně druhého projektu podle místostarosty Radka Šamšuly (Piráti) nahrává tomu, aby město zvážilo, jestli projekty nezrealizuje rovnou oba. „​​Hlasování bylo letos nejtěsnější, jaké jen mohlo být. Z toho důvodu na jednání rady města navrhnu, abychom podpořili realizaci i druhého projektu v pořadí,“ vyjádřil se jasně Radek Šamšula.

Pozitivně hodnotí místostarosta celkový průběh letošního ročníku. „Letošní ročník zaznamenal oproti loňsku nárůst přihlášených projektů, což se promítlo i v nárůstu počtu hlasujících, z toho máme velkou radost,“ uvedl Radek Šamšula. Zároveň přiznává, že letošní ročník provázely technické problémy na straně webu, které mohly někoho odradit. „Za to se omlouváme a budeme dělat vše pro to, aby příští ročník proběhl maximálně hladce. Už teď přemýšlíme, jakým směrem celý participativní rozpočet v Boskovicích rozvíjet,“ vyjádřil se pirátský místostarosta.