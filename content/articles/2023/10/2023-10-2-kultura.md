---
title: Kulturní výběr na říjen s Kristýnou Štarhovou
cover-photo: https://i.ohlasy.info/i/5498b68f.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. V souhrnu říjnových kulturních událostí připomínáme také představení A neříkej mi Maruško!, ke kterému jsme si pozvali herečku a tanečnici Kristýnu Štarhovou. Součástí podcastu jsou i pozvánky na vybrané říjnové akce, které si můžete níže také přečíst.*

{% spotify_episode id="6TR3oTuDqPXlcJ0azuOrtq" /%}

### A neříkej mi Maruško!

Autorský multimediální projekt A neříkej mi Maruško! se koná v pátek 6. října od 19 hodin do Prostoru. Autoři inscenace propojili pohyb, dokumentární tvorbu, ale také rap a pokusili se přiblížit dnešnímu divákovi osobnost Marie Kudeříkové. Jak se proměnil obraz odbojářky, popravené v roce 1943 nacisty, během osmi dekád? Jak se stala hrdinkou komunistů a co pro nás znamená dnes? Nebo ještě jinak – čím by byla dnes a jak by na sebe nazírala, kdyby žila v dnešní době?

### Albert Frost (JAR/CZ) / Uspořená libra (CZ)

V pátek 6. října večer můžete stihnout ještě koncert, který pořadatelé z KZMB označují jako boskovickou rockovou událost – v zámeckém skleníku zahraje Albert Frost, talentovaný blues-rockový zpěvák a kytarista z Jihoafrické republiky, který opakovaně předskakoval The Rolling Stones a ve své zemi je považovaný za legendu. Jako předkapela vystoupí parta letovických muzikantů Uspořená libra.

### Melomania 2023

První sobotu v měsíci – 7. října od 19 hodin – vypukne v Prostoru další ročník Melomanie. Melomanie je festival improvizované hudby rozkročený mezi současným jazzem, free jazzem a kytarovým ambientem. A pozvání přijal Radim Kolář & Free Art (featuring Pavel Zlámal), Nela Dusová & 2in2out a Ladbuch. 

### Živé slovo: Silvie Lauder

V úterý 10. října v 18 hodin se bude v Prostoru konat něco, co bychom mohli pro změnu nazvat novinářskou událostí – besedovat a představit svou novou knihu V pasti pohlaví přijede jedna z nejvýraznějších současných novinářek, redaktorka Respektu Silvie Lauder. Ta se dlouhodobě věnuje feministickým tématům a v knize popisuje, na čem se ženská emancipace v Česku zadrhla a jaké to má následky. Nejen pro společnost, ale především pro ženy samotné.

### Folks! Khoiba

V pátek třináctého se uskuteční v Prostoru v rámci hudebního cyklu Folks! dlouho očekávaný koncert kapely Khoiba. Khoiba je hudební duo zpěvačky Emy Brabcové a kytaristy Filipa Míška, kteří se nebojí experimentovat na poli elektroniky a nezvyklé, downtempové rytmiky. V dubnu 23 vydali novou desku Vertical Urgencies a právě tu přijedou do Prostoru představit, tak to nepropásněte!

### Vyšetřovatel – promítání filmu a beseda s režisérem

Zajímavý pořad připravila na říjen také Sýpka – rovněž v pátek 13. října zde proběhne projekce filmu Vyšetřovatel a beseda s režisérem Viktorem Portelem. Protagonistou filmu je český vyšetřovatel Vladimír Dzuro, který v roce 1997 dopadl prvního válečného zločince konfliktu v bývalé Jugoslávii, postavil ho před Mezinárodní trestní tribunál a po nejistém přešlapování světového společenství tak uvedl celé „soukolí spravedlnosti“ do pohybu.

### Dina Oganova / Umění zblízka

No a o den později, v sobotu 14. října od 18 hodin bude v Prostoru gruzínská fotografka Dina Oganova. Její tvorba je spojena především s dokumentární fotografií a v souboru I am Georgia, který do Boskovic přijede představit, se zabývá otázkou vlastní gruzínské identity. V rámci vernisáže se bude promítat půlhodinový dokument How to be/see a woman o 12 různorodých světových fotografkách, Dina je jedna z nich. V neděli v deset pak proběhne praktická dílna.

### vážně? Indigo Quartet

V úterý 17. října pokračuje cyklus koncertů vážně?, který putuje po různých místech v Boskovicích. Tentokrát se zastaví v Prostoru, kde od 19 hodin zahraje Indigo Quartet. Tedy brněnské kvarteto specializující se na hudbu 20. století s přesahem k jazzu.

### Libor Šmoldas NYC Trio (CZ/USA)

Tento týden bude jazzem doslova nabitý. Taktéž v úterý 17. října od 19 hodin rozehraje náš přední jazzový kytarista Libor Šmoldas v zámeckém skleníku své newyorské trio. Uskupení kolem Libora Šmoldase představuje absolutní světovou jazzovovou špičku.

### Jazz Jam Session

Další jazzový jam session proběhne v Prostoru ve čtvrtek 19. října. Hostem party hudebníků okolo Gábiny Sauerové a učitelů boskovické ZUŠ bude tentokrát multiinstrumentalista Marian Friedl.

### Amplitudy #10: Orient & Vojdi

Amplitudy jsou volná série koncertů alternativní a nezávislé hudby, která skrze kulturní centrum Prostor přináší do Boskovic slovy organizátorů „aktuální výkmity a rozkmity hledačů nových hudebních cest –⁠ ať už přicházejí ze směru avant nebo post.“ Tentokrát se spustí v pátek 20. října od osmi hodin a hosty jsou kapela Orient a Vojdi.

### MC Gey

V Kulturních zařízeních města Boskovice se rozhodli zacílit na mladší publikum a jdou do toho celkem zostra – v pátek 20. října vystoupí od 20 hodin v zámeckém skleníku MC Gey. Opravdu originální osobnost českého rapu, u kterého doporučujeme dohledat si nejen jeho muziku, ale i rozhovory s ním. Obvykle to stojí za to.

### Divadelní představení Nejstarší řemeslo

V sobotu 21. října přijede do našeho města divadlo. Na tragikomické představení Nejstarší řemeslo s Valerií Zawadskou, Michaelou Dolinovou nebo Kateřinou Macháčkovou si můžete zajít do zámeckém skleníku v 19 hodin. 

### Janáčkovo kvarteto

Ve čtvrtek 26. října zahraje od 19 hodin v zámeckém skleníku věhlasné Janáčkovo kvarteto. O tom se píše: Padesát let činnosti si vynutilo postupné změny v obsazení. Nezměněno však zůstává pracovní krédo souboru, jež usiluje o dosažení expresívního projevu na pozadí komorní kázně. Navazuje organicky na nejlepší tradice české a moravské hudebnosti a je častým hostem na zahraničních pódiích. Zazní smyčcový kvartet číslo 1 Leoše Janáčka, smyčcový kvartet číslo 3 Evžena Zámečníka a smyčcový kvartet číslo 1 Bedřicha Smetany.

### Kafíčko s… Nitya

Kafíčko s Nitya je nebo spíše bude hudební večer, na kterém zazní tvorba slovenské rodačky, písničkářky Nikoly Rybárikové neboli Nitya. Započne v pátek 27. října v 19 h v zámeckém skleníku.

### divadlo NABOSO: Inkognito – Spoluvina – Rozsudek

Další repríza nové inscenace divadla NABOSO a připomenutí výročí 20 let divadla NABOSO se  koná v pátek 27. října od 19 hodin v Prostoru.

### Mad in the Jungle

V rámci oslav vzniku samostatného československého státu můžete v sobotu 28. října v Prostoru od osmi hodin navštívit hudební akci Mad in the Jungle. Hlavním leitmotivem této DJ párty budou jamajské kořeny drum and basu. Headlinerem tentokrát bude mezinárodně známý český DJ a producent Hundread.

### Filmový klub

Ještě připomeňme filmový klub, ten totiž na říjen připravil hned čtyři projekce – 3. října dokument Je nalezena tím, koho hledá, 15. října maďarskou dystopii White Plastic Sky,  21. října nový film Agnieszky Hollandové Hranice, který vyvolal v Polsku obrovskou politickou bouří, a 30. října legendární Kurosawův Ran. Kromě toho startuje cyklus TadyVary a od 4. do 11. října běží přehlídka Be2Can, která představí oceňované filmy z festivalů v Berlíně, Benátkách a v Cannes.

### Jménem zákona, stůj! 

Na závěr nová výstava v boskovickém muzeu – Jménem zákona, stůj! bude výstava věnovaná dějinám četnictva v letech 1850–1945 se zaměřením na boskovický region. Můžete se těšit na celou řadu exponátů a fotografií ze soukromých sbírek a rodinných pozůstalostí. Ve výstavě bude i dioráma interiéru četnické stanice či originální uniforma boskovického četníka Karla Chmelíka. V muzeu bude k vidění od 26. října a potrvá do půlky dubna 2024.