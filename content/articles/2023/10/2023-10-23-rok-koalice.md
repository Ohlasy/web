---
title: Od nástupu nového vedení města je to právě rok. Vládnutí si koalice pochvaluje
cover-photo: https://i.ohlasy.info/i/4833321c.jpg
author: Tomáš Trumpeš
category: zpravodajství
tags: politika
---

*V pátek 20. října uplynul rok od chvíle, kdy byla do funkcí zvolena nová boskovická koalice Změny22, Našich Boskovic a Pirátů. Na 9. listopadu chystá radnice setkání s veřejností, kde chce první rok vlády probrat. Pro Ohlasy první rok hodnotili koaliční lídři, připravujeme i pohled opozice ze SPOLU, Sociální demokracie a SPD + Trikolory.*

{% photo src="https://i.ohlasy.info/i/4833321c.jpg" caption="Vedení města, zleva místostarosta Radek Šamšula, místostarosta Lukáš Holík a starostka Jana Syrovátková" author="Tomáš Znamenáček" width=5690 height=3794 /%}

### Nikdo nediktuje, jak to bude

Starostka Jana Syrovátková (Změna22) se do funkce vyhoupla takříkajíc z nuly na sto. Své uskupení založila nedlouho před volbami a při sčítání hlasů se o těsné vítězství postaral až poslední, největší okrsek. Dnes říká, že i když ve vedení města zasedly tři osobnosti, které mají různé názory, dokážou ve výsledku táhnout za jeden provaz. „Dokážeme otvírat témata, dokážeme se o věcech bavit, i když často nejsou úplně pozitivní. Dokážeme se domluvit,“ popisuje starostka s tím, že i když mají rozdělené gesce, dokáží si vzájemně vypomoci a diskutovat napříč tématy. „Myslím, že je hrozně důležité, že nefunguje takové to: ty máš tohle a nikdo do toho nebude mluvit,“ vysvětluje Jana Syrovátková.

Sama o sobě starostka říká, že do vedení radnice spadla ze soukromé sféry rovnýma nohama a byla překvapená především množstvím běžné operativy, která k výkonu funkce patří. Kolotoč schůzek a administrativy se podle ní ale daří dobře zvládat, a to i díky fungování úřadu, které si velmi pochvaluje. „Úředníci jsou nám ohromnou podporou a oporou. Jsou to naše ruce,“ říká Jana Syrovátková s tím, že se z jejího pohledu posunují vpřed mílovými kroky a není to jen věc politických lídrů, ale právě celého úřadu. 

První rok vládnutí označuje Jana Syrovátková za úspěch. Daří se podle ní věci posouvat a při pohledu na programové prohlášení je překvapená, kolik věcí už se povedlo. Velmi oceňuje, že v koalici je jasná shoda na architektonických soutěžích a postupech při přípravě investičních akcí. Dále zdůrazňuje, že se jim daří na investičních akcích výrazně šetřit – ať už se jedná o služebnu městské policie nebo opravu ulice Na Skalce, kde se podle ní navíc povedlo během roku přeprojektovat původní záměr, upravit nebezpečný úsek na bezpečný a celou akci připravit a takřka dokončit. Zároveň se podle starostky městu podařilo vybrat si dobrý tým spolupracovníků a konzultantů, kupříkladu v oblasti dopravy.

Starostka také vyzdvihuje atmosféru ve vedení, rady jsou podle ní sice dlouhé, ale velmi demokratické a neprobíhají stylem, že by někdo přišel a nadiktoval, jak to bude.

Radnice se z pohledu starostky potýká s opravdu těžkými tématy, jako je případné [rozdělení základní školy](https://ohlasy.info/clanky/2023/10/rozdeleni-skol.html) a samozřejmě situace v nemocnici. A do toho město nastupovalo do energetické krize. „Myslím, že jsme tím zatím prošli dobře,“ uzavírá své hodnocení starostka Jana Syrovátková.

### Z rezavého kola do rychlíku

Místostarosta Lukáš Holík z uskupení Naše Boskovice je tím, kdo se nakonec musel smířit s těsným druhým místem ve volbách a s tím, že mu unikl post starosty, i když sám získal největší počet preferenčních hlasů. Práci na radnici označuje za velmi náročnou a přiznává, že jsou dny, kdy si člověk klade otázku, jestli mu to za to stojí. „Většinou si nakonec řekne, že mu to za to stojí, protože má město rád a chce je posouvat dál,“ popisuje své pocity místostarosta. Také cítí, že atmosféra je dobrá nejen ve vedení města, ale změnila se i na celém úřadě, což vzhledem ke své předchozí zkušenosti z koalice po roce 2018 může posoudit. „Je to mnohem uvolněnější a i díky tomu se práce lépe daří,“ říká Lukáš Holík. 

Rozjezd koalice podle prvního místostarosty nebyl až tak rychlý, jak očekávali někteří občané – tedy že nové vedení nastoupí a udělá zázrak. To se podle něj stát nemohlo, očekávání byla podle něj příliš velká a věci se během prvního roku stále ještě usazují a stejně tak se navzájem poznává a usazuje celý tým, který město vede. Lukáš Holík věří, že fungování koalice bude mít ne klesající, ale naopak růstovou tendenci. To vnímá i u konkrétních projektů, kterých podle něj musí přibývat a musí být předem připravené. „Přišli jsme sem a studií a projektů tady v šuplíku moc nebylo,“ popisuje svůj dojem místostarosta. Nové vedení převzalo projekt opravy střechy mateřské školy, upravilo ho a stihlo realizovat. Dále místostarosta navázal na svou předchozí práci při přípravě skateparku, navazuje se také na projekt [rekonstrukce parku u zámeckého skleníku](https://forum.ohlasy.info/t/obnova-parku-u-skleniku/519). Oproti tomu je zde [problematický projekt knihovny](https://ohlasy.info/clanky/2023/03/knihovna-nazivo.html) a u sportovní haly se muselo začít [úplně odznovu](https://forum.ohlasy.info/t/soutez-na-generel-cervene-zahrady/510). „A co se týká vnitřního prostoru města – nic. Je tady jedna dokumentace na zeleň, ale jinak tady žádné věci ohledně dlouhodobé vize nejsou,“ uvádí Lukáš Holík s tím, že se jedná o dlouhodobý proces, který současné vedení města začíná pomalu startovat, připravovat projekty a následně bude čekat na dotace. „Nasedli jsme na trochu rezavé kolo, které promazáváme, ale na konci to bude rychlík,“ popisuje svůj pohled na činnost koalice místostarosta Lukáš Holík.

### Jednání dlouho do noci

Piráti ve volbách zrovna neuspěli, po čtyřech letech v opozici získali namísto tří mandátů jen dva. Stali se však součástí koalice a jejích lídr Radek Šamšula získal post neuvolněného místostarosty na částečný úvazek. S fungováním koalice je spokojený, i když připomíná, že kromě Lukáše Holíka neměl nikdo z nich přímou zkušenost s vedením města. „Když to řeknu blbě, tak na to, jak to mohlo dopadnout, to funguje moc dobře,“ hodnotí práci vedení města. Oceňuje hlavně to, že diskuze v radě i ve vedení města jsou věcné a přes i případné ostřejší výměny názorů se vždy daří dospět ke shodě. „Toho jsem se popravdě trochu bál,“ dodává s poukazem na to, že do rady nastupoval jako jediný zástupce své strany a sedí zde sám s představiteli mnohem silnějších subjektů. Negativním dopadem plodné diskuze podle něj je, že jednání rady často trvají dlouho do noci. Podle Radka Šamšuly vedení samo dobře vidí věci, které zatím skřípou a protahují se. 

Z konkrétních věcí, kterými se zabývá, má pirátský místostarosta velkou radost z [letošního ročníku participativního rozpočtu](https://ohlasy.info/clanky/2023/10/paro.html), do kterého se podle něj podařilo znovu vtáhnout lidi. A také z fungování a zapojení komise pro životní prostředí, která je aktivní. Daří se podle něj také zlepšovat úklidy a péči o zeleň, i když je to komplikovaný problém, kterým se zabývá vedení města společně.

### Bez emocí

K prvním roku nové koalice se vyjádřil také čtvrtý, nepolitický člen vedení města – [tajemník David Škvařil](https://ohlasy.info/clanky/2022/11/rozhovor-skvaril.html). „Musím říct, že jsem s tou spoluprací velmi spokojen. Jak bylo řečeno, atmosféra na úřadě je velmi dobrá, aspoň to tak vnímám. Porady ve vedení města jsou velmi konstruktivní, bez emocí, věcné. Hodnotím ten rok velmi dobře,“ uvedl tajemník s tím, že úřad se opravdu maximálně snaží být pro vedení města oporou.

*Zajímá vás, jak vidí první rok fungování nového vedení města boskovická opozice? Pohled z její kritické perspektivy jsme zpracovali samostatně a vydáme ho zítra.*
