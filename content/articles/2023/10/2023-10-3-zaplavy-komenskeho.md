---
title: Silnice na Komenského bývá pod vodou kvůli úzkým trubkám, kterými teče Boskovický potok
cover-photo: https://i.ohlasy.info/i/aa464645.jpg
author: Marek Osouch
category: zpravodajství
---

*Zatopená křižovatka ulice Komenského a Dr. Svěráka už se v Boskovicích stala koloritem při každé větší bouřce. Nejinak tomu bylo i při posledních prudkých deštích. Na vině je zatrubněný Boskovický potok, který pod křižovatkou teče a jehož potrubí kapacitně nestačí.*

{% photo src="https://i.ohlasy.info/i/aa464645.jpg" caption="Zaplavená ulice Komenského" author="Tomáš Znamenáček" width=4896 height=3264 /%}

Boskovická radnice plánuje [vybudovat vůbec první městský rybník](https://ohlasy.info/clanky/2023/09/rybnik.html) v mokřadech podél silnice mezi Boskovicemi a Mladkovem. Některé zlé jazyky by si však neodpustily jízlivou poznámku, že už přece jeden pravidelně máme na hlavním tahu přes město, když se při větších deštích zatopí silnice.

Společnost Vodárenská akciová, vlastnicky propojená se Svazkem vodovodů a kanalizací okresu Blansko, které se o správu a údržbu vodovodů a kanalizací dělí, si je problému vědoma. „V daném místě by bylo dlouhodobým řešením zkapacitnění dolní části Boskovického potoka, což je však velmi složité a investičně nákladné řešení. Jednalo by se o investici v řádu desítek milionů korun,“ sdělila mluvčí Vodárenské Iva Librová.

V minulosti dokonce vznikl projekt, který by řešil zkapacitnění úseku mezi barem Popelka a ulicí Potoční. Právě kvůli úzkému průměru se voda nestačí odvádět a naopak se vrací zpět až do jednoho z nejnižších míst ve městě, na křižovatku ulice Komenského a Dr. Svěráka. „Dokonce bylo vydané i stavební povolení, ale to v roce 2021 propadlo,“ poznamenala boskovická starostka Jana Syrovátková (Změna22) s tím, že tehdy projekt počítal s náklady ve výši 28 milionů korun.

Na [stamilionový rozpočet Boskovic](https://monitor.statnipokladna.cz/ucetni-jednotka/00279978/prehled?rad=m&obdobi=2306) to není zas až tak vysoká suma, přesto se do této investice radnice za minulého vedení v čele s Jaroslavem Dohnálkem (ODS) nepustila. „Bylo to primárně z finančních důvodů, protože jsme peníze potřebovali na jiné investice,“ vysvětlil bývalý starosta. Podle něj se snažili ve spolupráci s Vodárenskou a Svazkem sehnat na tuto investici nějaké dotace, což se nepovedlo a nakonec se radnice zaměřila na dotačně podporované zkapacitnění čistírny odpadních vod, aby v Boskovicích nenastala stavební uzávěra. „Dnes zpětně se může lehce říct, že byla chyba do tohoto projektu nejít, ale tehdy jsme se tak zkrátka rozhodli,“ uzavírá.

Současná starostka chce projekt oživit, znovu rozjet stavební řízení a získat povolení a pokusit se na lepší trubky sehnat dotace. Co je jasné, že investice už bude nákladnější než před pár lety. Kolik, to teprve musí zjistit. „Řešit se to ale musí,“ dodala s tím, že nerozumí tomu, proč se v minulosti tento problém nevyřešil. Uvádět konkrétní možný termín výstavby je podle ní zatím předčasné.

Jana Syrovátková se však jednoznačně se svým předchůdcem shodne na tom, že prudký liják, jaký Boskovice zasáhl v polovině září, by nevyřešilo sebelepší zkapacitnění potoka. Kratší prudké deště by ale už kanalizace měla bez problému odvést, nikoli jako nyní.