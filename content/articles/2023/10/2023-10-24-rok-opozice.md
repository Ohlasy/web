---
title: Chybí tah na branku a politická zkušenost, hodnotí vedení města boskovická opozice
cover-photo: https://i.ohlasy.info/i/5be7ec3e.jpg
author: Tomáš Trumpeš
category: zpravodajství
tags: politika
---

*O zhodnocení prvního roku vlády boskovického vedení města jsme [kromě vedení města](https://ohlasy.info/clanky/2023/10/rok-koalice.html) požádali také zástupce opozice. V té po minulých volbách usedla koalice SPOLU a také Sociální demokraté a nováček v zastupitelstvu, SPD + Trikolora.*

{% photo src="https://i.ohlasy.info/i/5be7ec3e.jpg" caption="Opoziční strany na ustavujícím zasedání zastupitelstva" author="Tomáš Znamenáček" width=5916 height=3944 /%}

### Kdo nic nedělá, nic nezkazí

Hlavním politickým soupeřem dnes vládnoucích stran byla ve volbách koalice SPOLU, která sdružuje strany ODS, TOP 09 a KDU-ČSL. Koalice byla poměrně ambiciózní, strany obhajovaly dohromady celkem jedenáct zastupitelských mandátů, ale nakonec uskupení ve volbách propadlo a mandátů získalo jen šest. I tak je koalice SPOLU, pokud ji stále vnímáme jako jeden celek, hlavním oponentem vedení města.

Přísným hodnocením to dokládá i lídryně koalice SPOLU Michaela Žejšková, podle které je politický a manažerský styl fungování koalice vládnoucí ve městě „stále zastižen koncentrací veškerého dění v rukou paní starostky, nízkou úrovní kompetencí místostarostů, chaosem a interní nekomunikací mezi politickými členy vedení města“. Zástupci koalice SPOLU tak podle Michaely Žejškové stále marně hledají nějaký smysluplný tah na branku, který povede k realizaci alespoň něčeho (podstatného) ve prospěch občanů města. 

Toto nekompetentní řízení zasáhlo podle SPOLU především chod boskovické nemocnice, která se od [odchodu jednatele Dana Štěpánského](https://forum.ohlasy.info/t/odchazi-jednatel-nemocnice-dan-stepansky/508) propadá do větší a větší krize. „Tolik očekávané a avizované zlepšení komunikace a transparentnosti jsme zatím bohužel také nezaznamenali,“ dodává Michaela Žejšková.

„Chválili bychom, ale v tom přetrvávajícím režimu kdo nic nedělá, nic nezkazí budeme muset dále s pozitivní odezvou čekat. Třeba snad už na příští rok,“ reaguje Michala Žejšková na otázku, co pozitivního by koalici přisoudila. Kromě čekání tak podle ní nezbývá než doufat, že alespoň v návrhu rozpočtu se nyní konečně objeví něco, co se pro občany města udělá z těch podstatných investic. 

A akcentuje především dopravu. „Zatím jsme však bohužel definitivně přišli o třicetimilionový krajský příspěvek na řešení křižovatky pod poštou, téměř s jistotou jsme přišli o patnáctimilionovou dotaci na rekonstrukci ulice Lidická,“ uvádí lídryně koalice SPOLU. Kritizuje dále i hospodaření v nemocnici a říká, že dary sponzorů se namísto vybavené ordinace či vylepšené čekárny v nemocnici utratily za estrádu na náměstí. Zástupci SPOLU také nejsou ztotožněni s navyšováním dotačních grantů na dvojnásobné částky, stejně tak nesouhlasí s navyšováním nákladů v mediální oblasti. „V těchto drobných statisících sem, statisících tam vidíme, jak se rozpočet rozpíjí do líbivosti bez řádného investování do připravených či nových projektů, které budou aktivně řešit opravdové problémy města,“ uzavírá své hodnocení lídryně SPOLU Michaela Žejšková.

### Politická nezkušenost

Do voleb šli ještě jako ČSSD a v porovnání s celostátní pozicí strany neuhráli v Boskovicích vůbec špatný výsledek. S lídrem Petrem Malachem dosáhli na čtyři mandáty, ale skončili i tak v opozici. Dnes fungují pod novým názvem – Sociální demokraté, zkráceně SocDem.

V politickém a manažerském stylu současné koalice se podle sociálních demokratů odráží zejména nezkušenost, která se potom projevuje při jednáních zastupitelstva. „Tím, že současná koalice mezi sebe po volbách nepřizvala žádné zkušené politiky z minulých let, musí získávat zkušenosti – manažerské i politické – takzvaně za pochodu. Bohužel tímto stavem může město přijít finanční prostředky,“ upozorňují sociální demokraté Hana Nedomová a Oldřich Kovář s dovětkem, že ať už se nám to líbí, nebo ne, radnici dnes chybí politická propojenost do vyšších pater politiky, a tím i možnost finanční podpory projektů města; chybí také informace a trpí tím hlavně rozvoj města a života v něm.

Jako pozitivum vidí zástupci SocDem komunikaci nového vedení města s opozicí a také [práci na generelu Červené zahrady](https://forum.ohlasy.info/t/soutez-na-generel-cervene-zahrady/510). Mezi negativy zdůrazňují malou aktivitu vedení města při snaze o získání finančních prostředků a také řešení knihovny a pomoc nemocnici. Nelíbí se jim ani navyšování výdajů rozpočtu do oblasti takzvaných měkkých činností. 

Občanskou veřejností podle Hany Nedomové a bývalého ředitele KZMB Oldřicha Kováře rezonuje také změna kurzu v městské kultuře. „Z kdysi uznávaného vzoru toho, jak se to v regionu a Boskovicích dělá, najednou koukáme městům v sousedství takzvaně na paty a dojmově se pozornost organizátorů zúžila z původně širokého návštěvnického spektra na velice zúžený okruh obyvatel,“ domnívají se zástupci SocDem.

Samostatnou kapitolou je podle nich téma komunitního centra s knihovnou. „Minulou sestavou více než nadějně rozehraná partie skončila patem a dvacátým sedmým rokem pokračuje řešení dočasného umístění tohoto střediska KZMB v budově bývalého okresního úřadu,“ připomínají Hana Nedomová a Oldřich Kovář.

Sociálním demokratům pak chybí ještě příprava města na nové legislativní změny, které ovlivní rozpočet a život ve městě Boskovice.

### Není čas na spory

V boskovickém zastupitelstvu usedl po volbách také zástupce společné kandidátky SPD a Trikolory Karel Trefný. Také ten připomíná, že do vedení města nastoupili sice lidé s proklamovanými odbornými znalostmi, ale povětšinou politikou nepolíbení. Možnosti radnic a práce radních se podle něj ale odrážejí právě od politiky. „Takže hodnotit práci radnice je z hlediska nezkušenosti předčasné. Ale to samozřejmě nikterak nezbavuje  radnici zodpovědnosti za to, co se ve městě děje či co radnice dělá,“ dodává Karel Trefný. 

Pro SPD a Trikoloru je priorita nemocnice. „Vzhledem k situaci v nemocnici by veškeré akce typu hala či knihovna měly být upozadněny a všechny síly, možnosti a finance by měly být použity na její záchranu – a to není silné slovo. Nemocnice je prioritou většiny boskovických občanů a blízkého okolí,“ říká Karel Trefný s tím, opozice i aktuální představitelé radnice by měli zasednout k jednomu stolu a hledat společnou cestu a možnosti, jak nemocnici zachránit a zajistit její další existenci a provoz. „Teď vážně není čas na spory,“ dodává zastupitel za SPD a Trikoloru Karel Trefný.

*Poznámka redakce: K problematické personální situaci v nemocnici, o které opozice mluví, aktuálně nemáme zpracovaný komplexní materiál – téma se objevuje průběžně především v našich reportech Z radnice. Samostatný shrnující text připravujeme. Debata o případném převodu nemocnice pod kraj a o personální situaci v nemocnici proběhla také na [posledním jednání zastupitelstva](https://ohlasy.info/clanky/2023/09/zastupitelstvo.html).*