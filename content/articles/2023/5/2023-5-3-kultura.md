---
title: Kulturní podcast na květen s hostem Vojtěchem Havlem
cover-photo: https://i.ohlasy.info/i/49583e57.jpg
author: Tomáš Trumpeš
category: zpravodajství
---

*Další díl nového pravidelného pořadu, ve kterém se chceme každý měsíc věnovat boskovické kultuře, upozorňovat na zajímavé kulturní akce a zvát si inspirativní hosty, kteří tyto akce v Boskovicích reprezentují a pořádají. Moderují Magda Arnoštová a Tomáš Trumpeš. Hostem byl tentokrát hudebník Vojtěch Havel, a to výjimečně u příležitosti pražského koncertu, který odehrají právě Irena a Vojtěch Havlovi společně s globálními hvězdami Kronos Quartet. Součástí podcastu jsou i pozvánky na vybrané květnové akce, které si můžete níže také přečíst.*

{% spotify_episode id="1icCT4bNiFzoCGw4DSQC6B" /%}

### Nikola Mucha

První kulturní akcí tohoto měsíce bude koncert Nikoly Muchy. Nikola je punková zpěvačka s více či méně provokativními texty a hudbou, která se dotýká různých žánrů. Jednoho pobuřuje, druzí ji zbožňují. Přijďte si udělat názor už v pátek 5. května do Prostoru.

### Feldův vlak a Ján Kopčák

Ve stejný den začíná vernisáží v židovském obecním domě výstava slovenského výtvarníka Dušana Scholtze s názvem Feldův vlak / Different Trains. Košický umělec reflektuje holocaust v opakujícím se motivu vagónů a ilustruje ikonické dílo hudebního minimalismu, jehož autorem je Steve Reich. Opakující se motiv vagónů vytvořený z účetního razítka umělec zasadil do příběhu Ľudovíta Felda, košického výtvarníka, který přežil Osvětim díky svému výtvarnému talentu, neboť se stal osobním kreslířem doktora Mengeleho. Vernisáž je tedy v pátek 5. května v 17 hodin a po vernisáži vystoupí v 18 hodin se svým sólovým projektem ZenSax slovenský saxofonista Ján Kopčák. Návštěvníky čeká podle hudebního publicisty a dramaturga téhle akce Jana Hocka ambientně laděná hudba až meditativního či hypnotického účinku.

### Filmový klub – Alejandro Jodorowsky

Kino Boskovice si na květen do filmového klubu vybralo snímky režiséra Alejandra Jodorowského. Ve čtvrtek 25. května se bude promítat Krtek, psychedelický western, který Jodorowsky napsal, zrežíroval a zahrál si v něm hlavní roli. Z filmu byli tehdy nadšení John Lennon a Yoko Ono a poskytli Alejandrovi milion dolarů na další film. Vznikla z toho Svatá hora. Režisér v tomto kultovním filmu upustil uzdu fantazii podobně jako v Krtkovi. Jde o surrealistický projekt plný symbolických odkazů, barev a ezoteriky. Zajít si na něj můžete v úterý 30. května do kina Panorama.

### Ludwig B.

Současné taneční obrazy Ludwiga van Beethovena, česko-německý projekt ProART Company (CZ) a Phase-Zero Production (DE), milostný dopis LvB adresovaný dodnes neznámé adresátce, Beethovenova poslední 10. houslová sonáta, kterou přetransformoval do současného zvuku skladatel Jan Hanák alias DJ Sonority. Režisér, tanečník a choreograf Martin Dvořák říká, že choreografický slovník představení se snaží projít vývojem od abstraktní neoklasiky přes moderní, po současné techniky až po absolutní improvizaci. Ve čtvrtek 11. května v 19 hodin v Prostoru.

### Melda a spol.

Pokračuje také kulturní program v [kontribuční sýpce](https://ohlasy.info/clanky/2023/04/sypka.html), kde zahrají Melda a spol., tedy volné sdružení dvou muzikantů z kapely Třetí Zuby – Petra Meldy Meluzína a Milana Novotného. Ti si občas odskočí zahrát na akustické kytary, zčásti Meldovy autorské písně. Koná se v pátek 12. května v 19 hodin.

### Kavárna Luna

Minule jsem tady právě u sýpky říkal, že kulturní centra se v Boskovicích šíří jako pozitivní epidemie, a vida, přibylo další – Café Luna začíná pořádat literární úterky a hudební čtvrtky. Program se prolíná celým měsícem, vystoupí třeba DJ Kora, Michal Příběhovič, talentovaný student Jakub Martínek a studenti gymnázia, kteří se účastnili literární soutěže v rámci gymnaziálního Salonu.

### Zvuky a barvy židovské čtvrti

Iniciativa Zelená peřina pořádá ve spolupráci s boskovickým muzeem, Prostorem a Nadací Veronika už třetí ročník akce s názvem Zvuky a barvy židovské čtvrti. Konat se bude v sobotu 13. května v proluce na Bílkově před Židovským obecním domem. A cíl je jasný – zažít židovské tradice všemi smysly. Takže se bude jíst, poslouchat, pozorovat i tvořit. Těšit se můžete třeba na koncert česko-polské zpěvačky a skladatelky Beaty Bocek. 

### Symfonický orchestr města Boskovice: Pocta tanci

Symfonický orchestr Boskovice připravil tanečně-hudební večer, a to ve spolupráci s tanečními odděleními ZUŠ Blansko, ZUŠ Svitavy a ZUŠ Tišnov. Proběhne v neděli 14. května od 19 hodin v sokolovně.

### Marie Kieslowski + Marie Puttnerová & Martin Novák

V rámci hudebního cyklu Folks! zahraje na dvojkoncertu písničkářka Marie Kieslowski a duo Marie Puttnerová a Martin Novák. Obě Marie byly členkami hudebního uskupení Zvíře jménem Podzim, ale mohli jste je zaznamenat i v jiných souvislostech – Marie Kieslowski vydala minulý rok sólové album Je všechno dobrý? Marie Puttnerová zpívala v kapele Jablkoň, Půljablkoň a v dubnu jí vyšlo debutové album Laila Tov. Koncert proběhne 19. května v Prostoru.

### Boskovické zpěvobraní

Boskovické zpěvobraní je malá nesoutěžní přehlídka pěveckých sborů. Představí se boskovické sbory Janáček a Nota a dále ženský pěvecký sbor Píseň z Jedovnic a pěvecký sbor Lumír z Brna. Koná se v sobotu 20. května od 19 hodin v sokolovně.

### Uthando – BiGy Fest

Z letovického BiGy Festu si do boskovického Prostoru přijede zahrát Uthando! Uthando je jazzová sedmičlenná formace hudebníků a hudebnic, kteří se potkali na uměleckých školách a zjistili, že jim to spolu dobře hraje. Jak zní dohromady housle, saxofon, kontrabas, piano, bicí a zpěv? Přijďte to zjistit 24. května do Prostoru.

No a samotný BiGy fest proběhne v Letovicích 27. května a vystoupí zde Irena Budweiserová, kultovní skupina Ohm Square, Tomáš Matonoha a další.

### vážně? Jana Vondrů

První z cyklu koncertů klasické hudby nazvaného vážně?, který připravuje Kristýna Znamenáčková. Cyklus chce do Boskovic přinášet svěží klasickou hudbu v podání mladých umělců. Hlavní postavou prvního, písňového večera bude sopranistka Jana Vondrů, která naplní jarní večer hudbou Vítězslavy Kaprálové a Bohuslava Martinů. Na klavír ji doprovodí právě Kristýna Znamenáčková. A to ve čtvrtek 25. května od 19 hodin v evengelickém kostele.

### Výstava výtvarného oboru ZUŠ

V pátek 26. května v 16 hodin jste srdečně zváni na vernisáž prací žáků výtvarného oboru boskovické zušky. Díla budou vystavena v muzeu regionu Boskovicka do 25. června.

### Odpoledne v židovském ghettu

Počtvrté se v dramaturgii Petra Michálka koná v Boskovicích Odpoledne v židovském ghettu. V synagoze se bude konat čtení Milana Uhdeho, přednáška Ireny Kalhousové, výstava Pavla Piňose a ještě filmová projekce filmů Karla Smyczka a Vladimíra Merty podle povídek Oty Pavla. Akce se koná v rámci muzejní noci 27. května.

### Alice Armstrong (UK) & The Bladderstones (CZ)

The Bladderstones, kteří v únoru spolu s Willem Wildem vyprodali skleník, se vracejí s bluesovou zpěvačkou Alice Armstrong. Alice Armstrong je zpěvačka a skladatelka nominovaná na britské bluesové ceny, má nádherný hlas, který se rozpíná od hlubokého altu po vysoké tóny sopránu. Přijďte si toto česko-britské hudební uskupení užít 30. května v 19 hodin.