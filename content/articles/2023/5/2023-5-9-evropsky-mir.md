---
title: Mír v celé Evropě dnes slavit nemůžeme
cover-photo: https://i.ohlasy.info/i/513252ee.jpg
author: Jana Syrovátková
category: názory a komentáře
tags:
    - válka na Ukrajině
---

*Boskovice si v pondělí 8. května připomněly výročí 78 let od konce druhé světové války. Publikujeme projev, který při té příležitosti pronesla starostka Jana Syrovátková (Změna22).*

{% photo src="https://i.ohlasy.info/i/513252ee.jpg" author="Tomáš Znamenáček" width=4896 height=3264 /%}

Vážení spoluobčané, dnes si připomínáme 78. výročí konce druhé světové války. Den vítězství. Den, kdy v celé Evropě zavládl mír. Nejen v naší zemi, ale opravdu v celé Evropě. Tuto skutečnost dnes ale slavit nemůžeme. 

Ten, který se považoval za nástupce jednoho z vítězů druhé světové války, Sovětského svazu, tedy Ruská federace, je nyní agresorem, který napadl jinou suverénní zemi a usiluje o její území.

Věřím, že všichni po míru v celé Evropě toužíme, ale představy, jak ho dosáhnout, se liší. Spousty lidí touží po míru, ale jedním dechem volají: Přestaňme podporovat Ukrajinu. Nedodávejme zbraně, nechme je, ať si to sami vyřeší. A myslí si, že toto je cesta ke konci konfliktu.

Avšak dnešní den je pro nás připomínkou, že tato cesta k míru nevede. Připomeňme si, že před druhou světovou válkou se takto přistupovalo k Hitlerovi, agresorovi. Přenechávalo se mu území, a to včetně československého pohraničí, ve víře, že mu to bude stačit a bude opět mír. Ale čím více se ustupovalo, tím víc Hitler chtěl. Až vše nakonec vyústilo v druhou světovou válku. Nejkrvavější konflikt minulého století.

A z toho si vezměme ponaučení, že cesta k míru nevede skrz přenechávání území, cestou k dosažení míru je aktivní obrana, osvobození a poražení agresora. Stejně jako to bylo v roce 1945. Takto tehdy zavládl mír v celé Evropě. 

Vážení spoluobčané, přeji vám, aby dnešní den byl pro vás co nejkrásnější a plný radosti. Radosti, že tu spolu můžeme bez obav stát a na sebe se usmívat. 

A pevně věřím a přeji si, abychom tu příští rok opět v den výročí konce druhé světové války mohli takto spolu stát a slavit, že v celé Evropě zavládl mír.