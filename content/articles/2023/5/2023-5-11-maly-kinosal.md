---
title: Boskovické kino otevírá druhý, malý sál
cover-photo: https://i.ohlasy.info/i/75fb5a5f.jpg
author: Tomáš Trumpeš
category: zpravodajství
tags: kultura kino
---

*Nový komorní sál, který umožní lepší práci s dramaturgií a může sloužit i menším a soukromým projekcím, otevírá v pátek 12. května boskovické kino. Vybudování stálo přes 2,5 milionu korun.*

{% photo src="https://i.ohlasy.info/i/75fb5a5f.jpg" author="KZMB" width=988 height=719 /%}

S nadsázkou by se dalo říci, že boskovické kino už se nebude pravidelně umisťovat v žebříčcích nejlepších a nejnavštěvovanějších jednosálových kin v České republice. A to ne proto, že by mu klesla návštěvnost, ale protože se stane kinem dvousálovým. Vybudovat druhý, komorní sál bylo dlouhodobým přáním boskovických kinařů a po drobných peripetiích se ho nyní podařilo dotáhnout do konce.

Malý sál je připraven v budově katolického domu, kde kino sídlí. Oficiální zahájení provozu proběhne v pátek 12. května, kdy bude promítán první film pro veřejnost – pro tuto příležitost kinaři vybrali jeden z nejlepších akčních filmů současnosti, John Wick: Kapitola 4.

Malý sál vznikl přebudováním jedné z učeben, která byla donedávna využívána jen sporadicky pro jazykové kurzy, a nachází se na stejném patře jako velký kinosál. „Diváci tak mohou při návštěvě využít veškeré služby, na které byli doposud zvyklí, koupit vstupenku ve stávající pokladně, odložit si věci ve stávající šatně a nakoupit si občerstvení ve stávajícím kino baru,“ popsal vedoucí kina Tomáš Marvan.

Nově vybudovaný sál má kapacitu 22 míst a je vybaven digitálním projektorem GDC Espedeo Supra-5000 a zvukovým systémem v konfiguraci 7.1. Kino funguje jako součást příspěvkové organizace KZMB, hlavním investorem stavby bylo ale přímo město. Celkové náklady na vybudování sálu dosáhly částky něco přes 2,6 milionu korun. Nejdražší položkou bylo právě pořízení technologie pro promítání, která vyšla takřka na na 1,5 milionu korun. Zbytek rozpočtu byl použit na stavební úpravy sálu, osazení vzduchotechniky, vybudování elevace se sedačkami a akustické obložení sálu. Potíže s dodávkou technologií způsobily odklad, původně se počítalo s otevřením sálu už v loňském roce.

Podle Tomáše Marvana se díky zprovoznění malého sálu kinu otvírají nové dramaturgické možnosti. „Malý sál povede ke zlepšení stávajícího provozu kina a umožní daleko větší flexibilitu ve tvorbě programu. Primárně bude využíván pro reprízování filmů, ale také například pro uvádění artových a dokumentárních filmů. Velký hlavní sál se tak více uvolní pro komerční filmovou produkci. V plánu je i možnost pronájmu malého sálu pro soukromé projekce,“ vysvětlil Tomáš Marvan. Boskovickému kinu se dlouhodobě daří lákat velké počty návštěvníků a nyní získávají spolu s letním kinem již třetí promítací místo v Boskovicích vybavené digitální projekční technologií.