---
title: Neustrnout ve vnímání klasické hudby
cover-photo: https://i.ohlasy.info/i/bfd0d636.jpeg
author: Kristýna Znamenáčková
category: názory a komentáře
tags: kultura
---

*Nový hudební cyklus nazvaný „vážně?“ připravila pro Boskovice jako dramaturgyně Kristýna Znamenáčková, která zároveň doprovodí na klavír na prvním koncertě 25. května sopranistku Janu Vondrů. A také napsala zamyšlení, které publikujeme jako pozvánku na celý cyklus.*

{% photo src="https://i.ohlasy.info/i/bfd0d636.jpeg" caption="Sopranistku Janu Vondrů jsme mohli v Boskovicích slyšet například v roce 2018 v synagoze; ve čtvrtek zahájí nový cyklus koncertem v evangelickém kostele." author="Tomáš Znamenáček" width=4896 height=3264 /%}

Představit široké veřejnosti klasickou hudbu není lehký úkol. Pojmout to příliš akademicky znamená ztratit velkou část publika, pojmout to podbízivě znamená odradit zbytek. Být příliš vážný se nenosí, neformálnost ale často odvádí pozornost od toho, co je podstatné: od hudby samotné a jejího sdělení. Udělat to chytře, svěže, nově, ale přesto pokorně a profesionálně je kumšt. A přesto – nebo právě proto – to zkoušíme!

Nový cyklus *vážně?* do Boskovic přináší čtvero koncertů mladých interpretů a těles. Všechny účinkující spojuje jedno: snaha skloubit nabyté hudební řemeslo s jedinečným vlastním projevem, touha neupadnout do rutiny a neustále objevovat možnosti a skrze ně i sebe. Nebýt pokaždé tím stejným interpretem, riskovat, dávat se všanc místu i publiku, které se zrovna na koncertě sešlo.

Koncerty se odehrají na různých místech v Boskovicích: od prostorné lodi evangelického kostela přes komorní sál Prostoru až po netradiční lokace. Spolu se znějící hudbou se totiž na výsledném dojmu podílí i prostor, ve kterém hudba zní, osvětlení, vzdálenost publika od interpreta. Na tom všem záleží a stojí za to se tím zabývat, experimentovat a možná i trochu riskovat. Těžkopádnost a bezradnost při organizaci totiž způsobí, že klasická hudba zůstane zapouzdřená. Nekoření, neraší, nepřitahuje.

První koncert z cyklu *vážně?* se odehraje už ve čtvrtek 25. května od 19 hodin v evangelickém kostele. Sopranistka Jana Vondrů představí písňovou tvorbu Vítězslavy Kaprálové a Bohuslava Martinů. Na dalších koncertech, které se odehrají v podzimních měsících, vystoupí soubor perkusivních nástrojů při JAMU v Brně, smyčcové kvarteto Indigo Quartet a klavírista a skladatel Adam Závodský, který kromě klavíru rozezní i stoleté harmonium, které mnoho let sbíralo prach na evangelické faře a můžete je znát z předvánočního Koledomatu.

Posláním cyklu *vážně?* je neustrnout: ve svém vnímání klasické hudby i v představě klasických koncertních událostí. Přiblížit hudbu k publiku a publikum zase k hudbě, zbourat nebo aspoň přestavět bariéry a ostych, neškatulkovat hudbu ani její konzumenty. Přilákat odvěké milovníky klasiky stejně tak jako vážnou hudbou nepolíbené zvědavce.