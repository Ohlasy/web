---
title: Kulturní výběr na srpen s Vojtou Sedlákem
cover-photo: https://i.ohlasy.info/i/09b49e19.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. V souhrnu srpnových kulturních událostí připomínáme další ročník festivalu drum and bassu a rapu Raveyard Festival. A právě o tomto festivalu jsme si povídali s jedním z jeho zakládajících členů Vojtou Sedlákem. Součástí podcastu jsou i pozvánky na vybrané srpnové akce, které si můžete níže také přečíst.*

{% podcast_player file="2023/podcast/sedlak.mp3" /%}

### Ohlasy naživo s kapelou Zapaska

Hned na začátku si dovolujeme pozvat na jednu naši akci, a to jsou Ohlasy naživo s ukrajinskou kapelou kapelou Zapaska. Ta přijede opětovně zahrát na Festiválek bez bojů a válek a my jsme na návrh pořadatelů připravili besedu, na které se protagonistů kapely Pavla a Jany zeptáme na jejich osobní zkušenosti a pohled na válečné dění na Ukrajině. Beseda bude v pátek 4. července od 18 hodin v Prostoru, večer pak Zapaska zahraje za muzeem.

### ArchiTalk #2 – Anna Beata Háblová

Koncem srpna, konkrétně ve čtvrtek 24., se bude v Prostoru konat už druhý díl nového seriálu ArchiTalk. Pozvání na besedu přijala architektka, urbanistka a spisovatelka Anna Beata Háblová, která v minulosti pracovala jako architektka v Amsterdamu a působila také jako koncepční urbanistka Institutu plánování a rozvoje hlavního města Prahy.

### Dis Is Markéta

Kdo má rád kloubení folkloru, world music a současné, možná trochu experimentální hudby, ten si asi přijde na své ve středu 9. srpna v Prostoru, kde zahraje slovenské uskupení s pozoruhodným názvem Dis Is Markéta. Čekají nás sugestivní písně, silné lidové nápěvy v rozličných zvukových obměnách a náladách a netradiční hudební kompozice.

### Raveyard festival

Další hudební akcí je právě Raveyard – festival drum and bassu a rapu, který se bude konat v sobotu 19. srpna na panském dvoře. 

### Silver Fest

Takřka na konci prázdnin se bude konat na nádvoří panského dvora ještě Silver Fest, který bude vzpomínkou na legendárního boskovického kytaristu [Pavla Silvera Koudelku](https://ohlasy.info/clanky/2016/07/nekrolog-silver.html) a jeho bratra a spoluhráče Josefa Koudelku. Kromě Silver Bandu, který písně původní kapely stále živě hraje, na festivalu 26. srpna vystoupí ještě kapely Perpetis, Aldabra a Blastery s exčlenem Olympicu Jiřím Valentou.

### Jazz Jam

Jazz Jam letos pošesté! Přijďte poslední srpnový den do Prostoru na již tradiční jazzový jam, který vám rozhodně spraví náladu. Pozvání tentokrát přijal člen B-Side bandu, saxofonista Petr Herzán. Začíná se v 19 hodin.

### Hello Marcel + DJ Amma

V zámeckém skleníku začalo fungovat nové občerstevní a zdá se, že kromě promenádních koncertů zde také občas vyskočí nějaká odlehčená večerní letní akce. V pátek 11. srpna to bude od 20 hodin elektro duo Hello Marcel, které si získává srdce posluchačů citem pro chytlavý beat a texty skrývajícími zábavu i ponaučení. Pořadatelé slibují taneční „nálož“, u které se jen málokdo vydrží nekroutit. V čemž bude po koncertě jistě pokračovat i oblíbený boskovický DJ Amma.

### Pokračování Promenádní sezóny

Měli bychom také upřesnit pokračování zmíněné promenádní sezóny u skleníku, kde postupně zahrají 6. 8. Boskověnka, 13. 8. Pružiny, 20. 8. Uspořená Libra a ​27. 8. Třetí zuby akusticky.

### Posezení u cimbálu a dobrého vína

Pokud máte rádi cimbál, přijdte 5. srpna [do sýpky](http://knizecky.cz/content/14-sypka) na cimbálovou muziku Jožky Imricha. Cimbálka hraje jak lidové písně, tak známé filmové, muzikálové nebo swingové melodie. Muzikanti začnou hrát od 18 hodin, ale je možné přijít kdykoli v průběhu večera. Vstupenky si můžete koupit na sýpce už předem.

### Bosco Cup

Další akce je sice primárně sportovní, ale nese i svůj kulturní a také sociální obsah. Na hřišti u školy na Hybešově ulici se koná 26. srpna tradiční turnaj v malé kopané Bosco Cup, na kterém vystoupí písničkář Pavel Helan. Akce je benefiční a její výtěžek je věnován na salesiánskou práci v Bulharsku, kde se salesiáni zaměřují na práci s dětmi a mládeží na okraji společnosti a působí zde také z Boskovic vzešlý kněz Petr Cvrkal. A mimochodem jedna zajímavá věc – název Bosco Cup neodkazuje na Boskovice, nebo jen na Boskovice, ale na zakladatele salesiánského řádu Dona Bosca. Koncert Pavla Helana začíná v 17 hodin.

### Festiválek bez bojů a válek

Na začátku srpna proběhne už 19. ročník hudebního Festiválku bez bojů a válek. Jako obvykle bude v šapitó za muzeem. Hlavním hostem bude ukrajinské duo Zapaska, které jsme už zmínili v souvislosti s Ohlasy naživo. Rozhovor bude probíhat od 18 hodin v Prostoru a ve 21 hodin začne kapela hrát za muzeem. Kromě tohoto hudebního dua se můžete během pátku a soboty těšit také třeba na improvizační zápas (Lísky vs Valašské Meziříčí), DJ Ámmu nebo kapelu Feher Fekete Kerek, která hraje něco na pomezí reagge, latiny, balkánu a čardáše.

### Výstavy v muzeu

Měli bychom upozornit také na novou výstavu v muzeu – jedná se o putovní výstavu zaměřenou na sociální život hmyzu, která prostřednictvím textů, fotografií, trojrozměrných exponátů, filmů, a také doprovodného programu přibližuje různá hmyzí fakta. Jako například že samečci much nosí svým vyvoleným zásnubní dárky. Fascinující. Kromě toho v různých muzejních prostorách ještě dobíhají festivalové výstavy, takže pokud jste tak ještě neučinili, nezapomeňte jejich návštěvu dohnat.

### Pohádkový hřebínek

Každý prázdninový pátek můžete vzít děti a vyrazit na zámecké nádvoří, kde vás bude od 17 hodin čekat pohádkové divadlo. Počínaje pátkem 4. srpna se tedy postupně můžete těšit na představení Jak šel Kuba do světa ([Divadlo Kapsa Andělská Hora](https://www.kulturaboskovice.cz/kultura/akce/divadlo-kapsa-andelska-hora-jak-sel-kuba-do-sveta)), Malý, hubený a jednooký (Ruda Hancvencl), Letní pohádku (Liduščino divadlo) a nakonec Cirkusový šoulet Fidlymydly (Roman Slovák).

### Filmový víkend ČSFD a filmy v letním kině

V létě je také samozřejmě báječná příležitost zajít do boskovického letního kina. Kromě běžné produkce se zde koná v pátek 4. a v sobotu 5. srpna Filmový víkend ČSFD. A kromě dalších standardních projekcí současných filmů promítnou boskovičtí kinaři ještě dvě filmové klasiky – Ramba z roku 1982 a Sorrentinovu Velkou nádheru z roku 2013.
