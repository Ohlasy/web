---
title: Kulturní výběr na červenec o festivalu Boskovice 2023
cover-photo: https://i.imgur.com/r897OZb.jpg
author: Magda Znamenáčková
category: podcast
tags: kultura
---

*Tématem červencového kulturního podcastu je nepřekvapivě festival Boskovice, klíčová kulturní akce nejen měsíce července, ale celého boskovického kulturního roku. Naše pozvání přijala Simona Kumpanová, která má na starosti PR festivalu a do Boskovic přijela představit letošní ročník festivalu pro židovskou čtvrť. A připojili jsme tipy Tomáše Trumpeše a Magdy Arnoštové z festivalového programu. Tyto tipy si můžete i přečíst.*

{% spotify_episode id="6eZkg4WHL2p4LmLHgeTWAi" /%}

### ČTVRTEK

**Můj Život s Bohuslavem Martinů**

TOMÁŠ: Je možná dobré připomenout, že slavnostní zahájení festivalu se koná ve čtvrtek odpoledne, ale kupříkladu program v kině Panorama běží ve čtvrtek už od rána. Tentokrát je zde první den hned několik zajímavých filmů, z nichž bych vypíchl takzvané dokudrama o skladateli Bohuslavu Martinů. Projekci uvede odbornice na Martinů Kristýna Znamenáčková.

**Bluesový večer**

MAGDA: Zároveň je čtvrteční večer zasvěcen blues. V zámeckém skleníku zahrají rovnou čtyři kapely, ve kterých můžeme více či méně rozpoznat prvky blues. Mě zaujala především ta první kapela – jde o česko-francouzské duo s názvem Deliou, což v bretonštině znamená Listí. Houslistka Jitka Malczyk a harfistka Célestine Doedens se ve své tvorbě inspirují legendami, mýty, folklorem, místy, tanci a zážitky. No a pokud do skleníku zavítáte, rozhodně neodcházejte. Francouzsko-české duo vystřídá písničkářka Jana Štromská, slovenské bluesové duo Bonzo Radványi a Ivan Tomovič a nakonec The Spermbankers – nizozemsko-česko-finské hudební uskupení.

**Palouk Potrvá**

TOMÁŠ: Palouk Potrvá před boskovickým hradem je myslím nejprogresivnější scéna festivalu, rozjíždí se také už ve čtvrtek. Přiznám se, že já už to mám trochu tak, že je to scéna, v jejímž programu nic neznám, ale zároveň když tam přijdu, obvykle mi všechno přijde velmi dobré a poutavé. Takže nelitujte náročnějšího výstupu na hradní kopec.

**Dinopera**

MAGDA: Čtvrtek v 20 hodin v panském dvoře – tragická experimentální loutková opera. V rolích zpěváků vystupují pravěké organismy a tvorové, včetně dinosaurů, kteří mají mnohem bohatší spektrum vokálních rozsahů a znění než lidé. Velikosti některých zpěváků odpovídají rozměrům tragédie, kterou zatím lidstvo v plné míře nepoznalo – tragédie vymírání. 

### PÁTEK

**Cermaque**

TOMÁŠ: Koncert Jakuba Čermáka na UNI scéně je myslím pěkným důkazem generačních posunů festivalu – pokud se nemýlím, je to syn kmenového festivalového hudebníka Míry Wanka z Už jsme doma. A hlavně je to velice zajímavý písničkář.

**Filmový profil Jaromila Jireše**

MAGDA: Letos se v rámci filmových projekcí pozornost upře na významného režiséra a scenáristu Jaromila Jireše, který je díky svým raným filmům řazen do generace československé filmové vlny. Mně se moc líbila surrealistická adaptace Nezvalova díla Valerie a týden divů, na jejímž scénáři Jireš spolupracoval s Ester Krumbachovou – film se promítá v pátek v 18:30 v kině Panorama. Mezi další Jirešovy filmy, které v kině můžete letos zhlédnout, je Žert, Lev s bílou hřívou anebo Křik.

**Verše Ladislava Dvořáka**

TOMÁŠ: V klášterním sklepě zazní čtení veršů Ladislava Dvořáka, o kterém Bedřich Fučík napsal, že vyplňuje prostor naší poezie mezi Halasem a Zahradníčkem. Tak to mě zajímá velmi a myslím, že lze očekávat i vynikající hudební doprovod, podobně jako před pár lety při čtení pamětí básníkovy manželky Věry Dvořákové. A pak následuje ještě autorské čtení Jindřicha Manna.

**Jazzová scéna**

MAGDA: Ve čtvrtek bude blues, v pátek se ve Skleníku rozezní jazz. A je pro mě těžké vypíchnout jen jednu kapelu, takže si dovolím upozornit na Hlas kontra Bas oktet, což je těleso tvořeno ze čtyř vokalistů a čtyř hráčů na basu. Mezi hlasy můžete rozpoznat hlas Ridiny Ahmedové, no a na instrumentální straně stojí třeba známý český jazzový kontrabasista Petr Tichý. Začínáme ve 20:30. A potom mě zaujalo také uskupení kolem Tomáše Sýkory, který si do klasického formátu komorního jazzového tria přizval hudebníka Aid Kida, který trio doprovází se syntezátorem.  

**Arleta**

TOMÁŠ: Říkal jsem, že na scéně Potrvá obvykle nic neznám. V pátek zde ale hraje Arleta, jejíž hudbu vlastně taky moc neznám, ale velmi mě zaujala v debatě s Apolenou Rychlíkovou v podcastu Kvóty, kde mluvili o ženách v rapu, což je jinak dost macho prostředí. To mě na koncert dost nalákalo.

**Letní kino**

TOMÁŠ: Letošní program hlavní hudební scény v letním kině mi přijde dost dobrý, i když musím přiznat, že zmínka o country mě nejdřív celkem překvapila. Kamarád a hudebník Lukáš Koudelka mě ale ujistil, že opravdu existuje alternativní country a Slim Cessna’s Auto Club jsou prý vynikající. Na závěr zahraje legendární kapela Dunaj, které to prý pořád – nebo možná spíš opět – pořádně šlape. Tak uslyšíme.

### SOBOTA

**Přednáška Čestmíra Huňáta**

TOMÁŠ: Festival slavil loni 30. ročník, což znamená, že letos slaví 30 let. Při té příležitosti bude v sobotu dopoledne v muzeu držet slovo Česťa Huňát – setkání s ním je vždycky radost a jeho vzpomínání bude stát určitě za to.

**Výstavy**

MAGDA: Když už jsme v muzeu, můžeme navázat výstavami. Hlavní výstavu přímo v budově muze má letos Kevin V. Ton – český fotograf, který se věnuje výhradně živé dokumentární fotografii. Kromě Klaustrofobie – instalace, o které mluvila Simona, mě zaujala taky třeba tvorba sochaře Dominika Langa. Instalaci bude tvořit až na místě – konkrétně na panském dvoře, z nashromážděných věcí z minulých ročníků festivalu. Ta recyklace je mi sympatická a jsem zvědavá, co z toho vznikne. Zapojit by se prý mohli i diváci.

**Divadla na hradě**

TOMÁŠ: Tradiční sobotní odpoledne na hradě zatím vypadá hodně improvizačně, kromě místních Lísek dorazí i snad se dá říct veleslavná Vostopětka.

**Letní kino**

MAGDA: V sobotu bude v letním kině Jaromír 99 a Letní kapela, kteří minulý rok vydali svoje debutové album. Muzikanty spojuje region Jeseníků a rychlebských hor – tam se celkem spontánně scházeli a zpívali u ohně a postupně začali tvořit autorské písně.

**Jazzová scéna**

TOMÁŠ: Hlavní postavou sobotní jazzové scény ve skleníku bude Günter „Baby“ Sommer –  legenda německého moderního jazzu, která slaví 80. narozeniny. Kromě koncertu si pro Boskovice připravil i workshop.

### NEDĚLE

**Kameny zmizelých + prohlídky čtvrti**

MAGDA: Tento ročník bude během festivalu položeno 14 kamenů zmizelých a připomenuty budou dvě ve své době významné boskovické židovské rodiny: Friedmannovi a Ungarovi. Tato vzpomínková akce se uskuteční v neděli v židovském ghettu ve 14 hodin. A v pátek, v sobotu i v neděli vždy od 10 h se můžete účastnit komentované prohlídky židovským ghettem, které patří mezi nejzachovalejší v Česku. 

**Michal Vašečka**

TOMÁŠ: Letošní festival se zaměřil na Slovensko, které se připravuje na dost klíčové volby, ve kterých se bez nadsázky hraje o osud slovenské demokracie a vyhlídky zatím vypadají dost černočerně, nebo spíše nahnědle. Promluvit o tom přijede možná vůbec nejpovolanější a zároveň nejzábavnější slovenský sociolog – Michal Vašečka. Toto je vážně mimořádná návštěva a moc se na to těším.

**Aida Mujačič**

MAGDA: Tvorba Aidy Mujačič je propletena s životem skladatele Karla Reinera. Karel Reiner skládal hudbu během druhé světové války v Terezíně, a ačkoliv se nedochoval žádný notový záznam, vznikla jakási rekonstrukce Reinerových melodií ze vzpomínek přeživších. Zpěvačka ve svém autorském aranžmá představuje jednak jeho hudbu, ale zároveň v Česku propaguje bosenské lidové a židovské písně. 

**Terrible 2S**

TOMÁŠ: Zůstanu u Slovenska a ze sobotního programu UNI scény vybírám koncert Terrible 2S, což je projekt Lucie Piussi, tedy protagonistky rozpadlé skupiny Živé kvety. Vlastně docela chápu ty, kterým její tvorba připadá málo vybroušená, ale mě její poetika oslovuje, když teď v Terrible 2S navíc zestárla do písní o krizi středního věku, který přirovnává k pohybu po krk v želatině. Což mi přijde přesné.

**Because of Alma**

MAGDA: Tradiční nedělní divadlo v sokolovně bude letos věnováno výjimečnému životu houslové virtuosky Almy Rosé. Představení …because of Alma propojuje hudebníky z Alma Ansámbl, herce ze souboru BodyVoiceBand a text dramatičky Martiny Kinské.
