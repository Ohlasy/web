---
title: Kulturní výběr na červen s Gabrielou Sauer Kolčavovou
cover-photo: https://i.ohlasy.info/i/06c14279.jpg
author: Magda Arnoštová
category: podcast
tags: kultura
---

*Další díl nového pravidelného pořadu, ve kterém se chceme každý měsíc věnovat boskovické kultuře, upozorňovat na zajímavé kulturní akce a zvát si inspirativní hosty, kteří tyto akce v Boskovicích reprezentují a pořádají. Moderují Magda Arnoštová a Tomáš Trumpeš. Hostem byla tentokrát fotografka a kurátorka Gabriela Sauer Kolčavová, kterou jsme vyzpovídali u příležitosti výstavy Angilee Wilkerson a pobavili se především právě o její kurátorské činnosti. Součástí podcastu jsou i pozvánky na vybrané červnové akce, které si můžete níže také přečíst.*

{% spotify_episode id="3wiUrZAISUfSG0vXVOLbCu" /%}

### Jana Koubková – Roman Hampacher

Jana Koubková je zpěvačka nejčastěji spojovaná s jazzem, ale její tvorba se rozlévá i do jiných žánrů – od blues přes swing až po rock. Roman Hampacher kromě toho, že je kazatelem, je také kytarista a písničkář. S Janou ho spojuje láska k hudební improvizaci a muzikantskému čtveráctví. Poslechnout si tuto dvojici můžete už v pátek 2. června v 19 hodin v synagoze. 

### Festival Concentus Moraviae

K červnovému programu patří už řadu let neodmyslitelně festival Concentus Moraviae, který přiváží při své hudební pouti moravskými městy také do Boskovic mimořádně kvalitní koncerty. Tentokrát to bude 6. června v kostele sv. Jakuba staršího soubor Musica Figuralis, který objevuje zapomenuté skvosty z hudebních archivů, a 12. června v evangelickém kostele basbarytonista Tomáš Šelc a klavíristka Barbara Maria Willi.

### Živé slovo: Petr Čermáček

Básník a výtvarník Petr Čermáček přijede do boskovického Prostoru ve čtvrtek 8. června předčítat ze své nové básnické sbírky Fysiologus. O ní se vyslovil takto: *Napsal jsem svůj vlastní bestiář, básnický cestopis z ostrova ve snu, kde „v noci prší mezi divoké mečíky tiskařská tma“.* Texty Petra Čermáčka můžete znát z Literárních novin, z časopisů Psí víno a Host nebo třeba z Magazínu UNI. Do širšího povědomí se dostal vydáním sbírek Drkotání větví nebo V průsečíku ryb.

### Filmový klub

Letem světem filmový klub: 6. června hraje v malém sále film On se bojí – takže kdo ještě nenavštívil nový malý sál, má skvělou možnost – a 13. června ve velkém sále Modrý kaftan.

### RapAmbush #2

Další banger bude RapAmbush, dvoudenní akce pro fanoušky rapu a skejtu. Hlavním hostem bude performer Matsuda a všechno se to uskuteční poslední víkend v měsíci, 24. a 25. června v Prostoru.

### Divadlo Na Zábradlí: Korespondence V+W 

V poslední době se rozmohl jeden nový kulturní formát – a to jsou přenosy divadelních představení do kin. Takže pokud chcete někoho pozvat do divadla do kina, můžete tak učinit na inscenaci Korespondence V+W. Tu začal kdysi připravovat režisér J. A. Pitínský v brněnské Redutě, nakonec záměr převzal a dokončil Jan Mikulášek a posléze se odstěhovala do Prahy. No a v úterý 27. června se bude i do boskovické Panoramy přenášet její derniéra z divadla Na zábradlí. Inscenace korespondence Voskovce a Wericha je velmi poutavá divadelně a také obsahově – odráží velmi originálně podstatnou část moderních českých kulturních dějin.

### Akce základní umělecké školy

Kromě koncertů hudebního oddělení – zde bychom měli speciálně vypíchnout koncert žáků bicího oddělení 22. června v Prostoru – můžete zavítat také na divadelní představení. 5. června v 17 hodin se můžete přijít do Prostoru podívat na vystoupení žáků literárně-dramatického oboru. Představení si připravily tři dětské skupiny – od těch nejmenších po starší žáky základní školy. O týden později v Prostoru vystoupí nejstarší skupina žáků, kteří pod vedením lektorky Michaely Pál nacvičili Saturnina. A kantoři základní umělecké školy se také z velké části podílejí na jazzových jamech v Prostoru – další se uskuteční 15. června.

### Muzeum 

Zajímavé akce připravilo také boskovické muzeum, jednu už jsme zmínili, a to koncert Jany Koubkové. Tím ale koncertní nabídka nekončí, protože 9. června vystoupí za muzeem opět nebojím se říct legendární skupina Znouzectnost.

Milovníci Karla Maye jistě ocení výstavu nazvanou Návrat na Stříbrné jezero. Organizátoři slibují ilustrace z knih, obrazy inspirované filmovým zpracováním románů i repliky medvědobijky a henryovky, zbraní Old Shatterhanda neboli Kara ben Nemsího, i Vinnetouovu stříbrnou pušku. Možná trochu nečekaně bude výstava instalována v muzeu zemědělských strojů, vernisáž se koná 8. června v 17 hodin.

V synagoze pokračuje výstava Camera Obscura Judaica, v židovském domě Neviditelné synagogy a Feldův vlak, a budově muzea doprovodí výstavu Putování po dávnověku přednáška Burianosaurus a další čeští dinosauři, a to 15. června. 

### Narozeniny Prostoru

A pak tu máme jednu speciální pozvánku, a sice pozvánka na oslavu čtvrtých narozenin Prostoru. Bude oheň, program pro děti, budeme sázet bylinky a kytky na dvorek a k tomu všemu nám zahraje Tom Holič. Takže budeme rádi, když přijdete – v pátek 9. června od 16 hodin.

### Ohlasy naživo

A na závěr pozvání na akci Ohlasů – totiž na další Ohlasy naživo, jejichž hostem bude tentokrát ředitel Kulturních zařízení města Boskovice Ondřej Dostál. Ve funkci je dva roky, což je dobrá příležitost ho trošku pogrilovat, jak my novináři říkáme. Koná se 14. června od 19 hodin v Prostoru.