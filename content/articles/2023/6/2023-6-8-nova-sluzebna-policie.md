---
title: Rekonstrukce nové služebny městské policie byla dokončena
author: Tomáš Trumpeš
cover-photo: https://i.ohlasy.info/i/e423fa14.jpeg
category: zpravodajství
---

*Dva roky práce, investiční náklady 7 milionů korun a boskovická městská policie má konečně služebnu, která podle vyjádření ředitele Davida Krátkého odpovídá 21. století. Šéf strážníků po slavnostním otevření popsal i situaci ve svém sboru a hlavní problémy, které řeší.*

{% photo src="https://i.ohlasy.info/i/e423fa14.jpeg" author="Tomáš Trumpeš" width=4032 height=3024 /%}

Rekonstrukce probíhala celkem ve třech etapách a dosavadní služebna se rozšířila o prostory takzvaného komorníkova domu; do služebny se tak nově vchází z ulice na výjezdu z náměstí. S výsledkem rekonstrukčních prací je spokojená i boskovická starostka Jana Syrovátková (Změna22). „Jsem spokojená s časem i s kvalitou prací – teď u té poslední etapy. Co se týče druhé etapy, tam byly nějaké drobnosti, které jsme nechávali upravovat, ale i tyto drobné reklamace byly vyřešeny pozitivně. A teď doufám, že se zde bude městské policii dobře pracovat,“ uvedla starostka, která je z titulu své funkce také velitelkou městské policie.

„Konečně jsme dostali služebnu, která patří do 21. století. Ať už pro občany, nebo samozřejmě pro strážníky, kteří zde pracují,“ vyjádřil se šéf strážníků David Krátký. 

Policisté původně usilovali o novou služebnu v budově bývalého Telecomu na ulici Kapitána Jaroše, ale nakonec je David Krátký spokojený se současnou rekonstrukcí a rozšířením prostor. „Byla zde samozřejmě spousta úskalí, ať už z hlediska památkářského nebo zachování původních věcí. Pokusili jsme se o spojení původních prostor s novými interiéry a myslím, že se nám to povedlo začlenit tak, aby to vypadalo hezky.“

David Krátký na slavnostním otevření provedl novou služebnou hosty a mimo jiné představil i nové pracoviště operátorů kamerového systému. K dispozici je zde téměř 40 kamerových bodů na území města. „Je to obrovský posun v zobrazovacích jednotkách i v samotném systému. Protiprávní jednání je podstatně lépe zachyceno včetně důkazních materiálů. To je určitě obrovské plus,“ uvedl David Krátký.

Kromě toho nejvíc oceňuje hlavně nové prostory, kde se vyřizují přestupky. Tedy místnosti, kam policie zavede kohokoli z veřejnosti, když přijde něco vyřídit. Dnes už ho policisté nemusí podle ředitele zvát „do kamrlíku“ jako doposud, ale do pěkných, prosvětlených prostor. Zároveň se zlepšilo zázemí pro strážníky a jejich vybavení, technika je po ruce. „Oproti předchozímu stavu je to opravdu nebe a dudy,“ dodává David Krátký.

### Stav a práce městské policie

Městská policie Boskovice má aktuálně devatenáct lidí v trvalém pracovním poměru a jednoho člověka na dohodu – což je správce záchytné stanice. Je to čtrnáct strážníků, čtyři strážnice a jedna administrativní pracovnice. „V tomto stavu jsme schopni bez problémů zajistit různé kulturní nebo sportovní akce a zabezpečit chod města tak, aby nedošlo k ohrožení veřejného pořádku,“ hodnotí velikost svého sboru ředitel.

David Krátký nastoupil k boskovické městské policii na začátku roku 1998 a asi po pěti letech se ujal jejího vedení. Dnes říká, že za dobu, co zde pracuje, je fluktuace zaměstnanců obrovská, protože ne každý se na práci hodí a část lidí třeba za rok zjistí, že jim nevyhovují noční nebo víkendové služby, případně náročná práce s lidmi. V současné době je podle něj ale kolektiv ustálený a hledá se jen záskok za jednu strážnici, která je na mateřské dovolené. 

Obecně říká, že ve srovnání s jinými městy jsou Boskovice stále poměrně poklidné městečko. Ve srovnatelně velkých městech často bývají problematické lokality. „V Boskovicích jsou jako všude jinde problematické osoby, které pijí alkohol nebo užívají psychotropní látky, ale není tady žádná část, kde by se lidé báli vracet se v pozdních večerních hodinách domů. A to je v Boskovicích asi nejdůležitější – aby se lidé cítili bezpečně,“ říká David Krátký.

V Boskovicích podle něj samozřejmě jsou lokality, kde by dohled policie mohl být větší, ale i tam se snaží policisty víc posílat a řešit problémy, které občany trápí. S letními měsíci kupříkladu přibývá problematického chování mladistvých osob, které vyrážejí do města za zábavou.

Kromě toho měští policisté hodně řeší problémy na ubytovnách, kde žijí sociálně slabší a osoby, které nadměrně užívají alkoholické nápoje. „Jsou to stálí klienti. Stále se zvyšuje počet osob, které převážíme na záchytnou stanici, protože jsou v ohrožení života nebo zdraví a je potřeba lékařský dohled. K nárůstu protiprávního jednání dochází i u zahraničních pracovníků, kteří rovněž bydlí na ubytovnách,“ popisuje šéf strážníků.

Velký problém je podle něj doprava a parkování. Boskovicemi jednak denně projíždí desetitisíce aut na trase do jiných destinací, jednak se vzhledem k výstavbě stále zvyšuje počet aut, která se pohybují po městě a zaplňují parkovací kapacity. „Doprava v rámci denních služeb zabere asi 70–80 procent času strážníků. Nevhodně zaparkovaná stojící vozidla, rychlá jízda a podobně,“ uzavírá ředitel boskovické městské policie David Krátký.