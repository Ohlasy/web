---
title: Kulturní výběr na září s Tomášem Marvanem
cover-photo: https://i.ohlasy.info/i/0a7570c1.jpg
author: Magda Arnoštová
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. V souhrnu zářijových kulturních událostí připomínáme také filmový klub. A právě k tématu filmového klubu, nového malého sálu a návštěvnosti boskovických kin jsme si pozvali vedoucího kina Tomáše Marvana. Součástí podcastu jsou i pozvánky na vybrané zářijové akce, které si můžete níže také přečíst.*

{% spotify_episode id="165tjFDWmeLlJUXTFMhAwN" /%}

### Koncert Jiřího Slavíka

Muzeum pořádá v pátek 1. září od 18 hodin v synagoze koncert skladatele a multiinstrumentalisty Jiřího Slavíka. Ten žil od svých čtrnácti let v zahraničí, studoval hru na kontrabas a ve hře na tento nástroj je opravdovým virtuosem. Věnuje se jazzu i klasické hudbě. Když se v roce 2014 přestěhoval zpět do České republiky, stal se pro zdejší hudebníky, posluchače i kritiky zjevením.

### Vatra Fest

První zářijovou sobotu se můžete nechat unést kouzlem zálesáctví. Boskovický oddíl Vatra totiž jak pro své členy, tak pro širokou veřejnost pořádá jednodenní festival Vatrafest. Kromě koncertu, výstavy a divadla se bude číst z vatrácké kroniky, promítat skautské filmy nebo hrát u ohně na kytaru. 

### Roman Ženatý: Odvrácená strana mojí hlavy

V pátek 8. září v 19 hodin v Prostoru začne vernisáž umělce Romana Ženatého. Rodák z Karviné žijící v Brně tvoří obrazy kombinující malbu, psané slovo, koláž, modelářství a další artefakty. Výstava bude na zdech Prostoru zavěšena do půlky října. 

### Archeologická procházka v okolí Hradiska u Velkých Opatovic

S archeoložkou a kurátorkou Zuzanou Jarůškovou z boskovického muzea se můžete vydat na další procházku boskovickou krajinou s neformálním povídáním o archeologických nálezech. Poutavými body budou Borotínské čihadlo, skála, které se říká Rýbrcoulovo či Krakonošovo srdce, prastaré opevnění Opatovického hradiska a nedaleké skalní reliéfy.  Procházka začne v sobotu 9. září ve 13 hodin a sraz bude v Borotíně na návsi. 

### Recitál písničkáře Karla Plíhala

Na koncert Karla Plíhala v úterý 12. září v zámeckém skleníku už úplně nezveme – oblíbený písničkář už ho totiž stihl kompletně vyprodat.

### PS Janáček Boskovice & Novocantus

V neděli 17. září od 19 hodin se v malém kostele Všech svatých rozezpívají hned dva sbory – smíšený boskovický Janáček a mužský Novocantus z Nového Města. Oba sbory vede sbormistr František Ostrý.

### Percussion Ensemble JAMU

Druhý z cyklu koncertů svěží klasické hudby [vážně?](https://ohlasy.info/clanky/2023/05/vazne.html) proběhne tentokrát ve vestibulu základní umělecké školy, a to v úterý 19. září od 19 hodin. Studenti katedry bicích nástrojů při brněnské JAMU rozezní se svým souborem Percussion Ensemble prostor svými marimbami, xylofony, zvony, zvonky i bubny a programem složeným ze skladeb 20. a 21. století.

### LiStOVáNí.cz: Historky z Tinderu

Pokud vám někdy nevyšlo rande z Tinderu, mohlo by vás zaujmout Listování s Lukášem Hejlíkem. Ten přijede s Pavlou Dostálovou do boskovického kina a společně budou předčítat z knihy Historky z Tinderu, kterou sepsala stand-up komička Lucie Macháčková. Listovat začnou v úterý 19. září ve 20 hodin.

### „Neseriózní“ George Gershwin s duší a humorem

Hudební publicista Jan Hocek zve na netradiční výlet do žánrově neohraničeného světa George Gershwina. Poslechový pořad se koná ve čtvrtek 21. září od 18 hodin v židovském obecním domě.

### Ohlasy naživo s místostarostou Lukášem Holíkem

Hostem dalšího rozhovoru z cyklu Ohlasy naživo bude ve čtvrtek 21. září v Prostoru boskovický místostarosta Lukáš Holík (Naše Boskovice). Od komunálních voleb uplynul takřka rok, a to je dobrá příležitost si promluvit.

### Five Points Gang 

Five Points Gang je londýnské bluesové trio, které svým pojetím přepisuje hranice žánru blues. Jsou typičtí dynamickými vystoupeními a svěžím novým pohledem na tradiční žánr. Jejich debutové album, které vyšlo v roce 2021, se dočkalo obrovského ohlasu. Koncert se při pěkném počasí odehraje v parku zámeckého skleníku v pátek 22. září od 19 hodin, a když bude pršet, půjde se dovnitř. Koncert je zdarma!

### Amplitudy #9

V Prostoru pokračuje 23. září od 20 hodin cyklus Amplitudy, který se věnuje muzice spíše experimentální a řekněme alternativní. Tentokrát zde zahrají kapely Červen & Madebythefire.

### Husí slavnosti 2023

Husí slavnosti asi nemusíme blíže připomínat. Letos se kromě hostiny pod vedením šéfkuchaře Jana Horáka můžete těšit třeba na Michala Hrůzu, Wohnouty, rappera Raega a další, nebude chybět ani dětský program a trhy s řemeslnými výrobky. Slavnosti budou probíhat o víkendu 23. a 24. září. 

### ArchiTalk #03

Ze vzdělávacích akcí bude určitě zajímavá i další beseda z cyklu ArchiTalk – v úterý 26. září bude v Prostoru od 19 hodin debatovat architekt Petr Ondráček s Katarínou Haberlandovou, což je bratislavská historička umění, která se specializuje na meziválečné období – tedy období, ve kterém i v Boskovicích vznikly jedny z nejkvalitnějších staveb.

### Divadlo NABOSO: Inkognito – Spoluvina – Rozsudek (+ oslava 20 let NABOSO)

Divadlo NABOSO slaví dvacet let v pátek 29. září v Prostoru, a to novou inscenací Inkognito – Spoluvina – Rozsudek a také knihou 20 let NABOSO, která zde bude uvedena.

### Koncert Jany Vébrové

Jako první vlaštovka říjnové Melomanie vystoupí už v sobotu 30. září v Prostoru Jana Vébrová.  Písničkářku s akordeonem ze severočeských Sudet doprovodí kontrabasista a hudební improvizátor Petr Tichý.

### Filmový klub

Na závěr jsme si nechali boskovický filmový klub – ten hraje ve čtvrtek 7. září film Evalda Schorma z roku 1964 Každý den odvahu a v úterý 26. září současný americký film Fremont.