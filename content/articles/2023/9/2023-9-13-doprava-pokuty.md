---
title: Překračování rychlosti ve městě je časté, Boskovice pořizují novou techniku
cover-photo: https://i.ohlasy.info/i/b7e5d240.jpg
author: Tomáš Trumpeš
category: zpravodajství
tags: doprava
---

*K novému radaru pro městskou policii přibude na boskovické radnici ještě nový program na automatické zpracování přestupků. Policie v ulicích hodně měří a řidiči jezdí v Boskovicích hodně neukázněně.*

{% photo src="https://i.ohlasy.info/i/b7e5d240.jpg" author="Tomáš Znamenáček" width=4672 height=3114 /%}

„Lidská práce je přece jenom drahá,“ okomentovala na tiskové konferenci nákup nového softwaru starostka Jana Syrovátková (Změna22). Nový program Skarabeus má za úkol snížit vytížení úředníků na dopravním odboru a usnadnit jim díky automatizaci zpracování přestupků z kamerových záznamů a z nového laserového měřiče městské policie.  

Systém funguje tak, že úředníci zkontrolují na fotce poznávací značku a překlopí snímek do programu Scarabeus, který určí, kde byl pořízený a jaké tam platí omezení rychlosti. Dále sám zjistí majitele auta v evidencích a vygeneruje výzvu k zaplacení pokuty, čímž ušetří doteď relativně zdlouhavou úřednickou práci. Celá tato akce proběhne v rámci jednoho systému, který zároveň hlídá i termíny a kontroluje práci úřadu.

Program Scarabeus včetně licence Gordic, kterou město muselo koupit kvůli napojení, stál něco přes celkem 430 tisíc korun. K němu bylo nutné zaplatit ještě služby na doprogramování (implementaci) za něco přes 352 tisíc korun. A nyní bude měst platit technickou podporu přes 173 tisíc za rok.

{% datawrapper_chart id="GWrsL" /%}

V grafu si můžete prohlédnout celkovou výši udělených pokut za dopravní přestupky za posledních pět let a prvních sedm měsíců letošního roku. To však neznamená, že město peníze opravdu vybere, jak připomíná šéf odboru dopravy Roman Dokoupil. „Výše pravomocně uložených pokut a nákladů řízení automaticky neznamená výši příjmu do rozpočtu města Boskovice, neboť pachatelé přestupků pokuty a náklady řízení ne vždy zaplatí – tyto jsou následně vymáhány exekučně – případně si mohou požádat o splátkový kalendář,“ vysvětlil Roman Dokoupil.

### Měření městské policie

Ruční laserový měřič koupilo město strážníkům v létě, stál přibližně 400 tisíc korun. „Městské policii se nový měřič zalíbil a mají teď tolik měření, že úřad nestíhá zpracovávat přestupky,“ zavtipkoval na tiskové konferenci místostarosta Radek Šamšula (Piráti). Posléze však vedení města označilo situaci na boskovických ulicích spíše za smutnou. Z měření totiž vyplývá, že k překračování rychlosti dochází často a o významné hodnoty. „A to se nebavíme o nočních hodinách, je to přes den, kdy je v ulicích hodně lidí,“ popsala starostka. Kupříkladu na ulici Sokolské je rekord naměřených 116 kilometrů v hodině, s osmdesátkou a devadesátkou se policisté setkávají běžně. Starostka doufá, že častější měření policistů bude mít na řidiče i preventivní účinek.

Šéf boskovických strážníků David Krátký nedávno [pro Ohlasy uvedl](https://ohlasy.info/clanky/2023/06/nova-sluzebna-policie.html), že problémy související s dopravou zabírají tak 70 až 80 procent práce městské policie. Nyní Ohlasům vysvětlil, že nedošlo k nárůstu případů proto, že by strážníci s novým měřičem trávili v ulicích více času, ale mají k dispozici kvalitnější přístroj a z něj přesnější a použitelnější data. Některé záznamy na starém přístroji už nešlo použít, teď není poruchovost žádná a zpracování důkazních materiálů je daleko lepší. Policisté nyní nemají k dispozici fotku auta, ale celou videosekvenci, kterou poskytují správnímu orgánu. „Je tam všechno čitelné a je to krásně vidět,“ popisuje šéf policie.

David Krátký zároveň zdůrazňuje, že existuje určitá tolerance a nechtějí nikoho šikanovat za velmi mírné překročení rychlosti, ani na řidičích vydělávat. Překračování rychlosti ve městě ale pokládá za vážný problém, který už způsobil nejednu vážnou či smrtelnou nehodu. „Rychlost je jeden z nejčastějších důvodů dopravních nehod a hlavně závažnosti těch nehod. Je rozdíl, když člověk jede padesát, nebo sto – brzdná dráha i náraz jsou podstatně horší,“ připomíná šéf strážníků. K nehodám ve městě dochází i na přechodech, i při poslední smrtelné nehodě řidič překročení rychlosti přiznal.

Za měsíc, kdy strážníci s novým přístrojem měří, absolvovali 14 měření – ovšem nikoliv celodenních, někdy vyrazí třeba jen na hodinu. Během těchto měření zaznamenali v Boskovicích 92 překročení rychlosti do 70 kilometrů v hodině, 11 do 90 kilometrů v hodině a 2 přes devadesát kilometrů v hodině – z toho jednou výše zmíněných 116 a jednou 95 kilometrů v hodině. Městští policisté měří na místech, která mají schválená od státní policie. „Jedná se hlavně o lokality, kde jsou přechody, školy nebo veřejné budovy,“ vysvětluje David Krátký. Největší problém dnes vnímá na ulici Sokolské, kde řidiči jezdí i ke stovce nebo přes stovku. A souhlasí s tím, že přítomnost policistů v ulicích působí i preventivně.