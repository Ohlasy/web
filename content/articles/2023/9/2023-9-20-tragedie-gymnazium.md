---
title: Vyjádření k tragické události na boskovickém gymnáziu
cover-photo: https://i.ohlasy.info/i/9d01032c.jpg
author: Tomáš Trumpeš
category: zpravodajství
---

*Na boskovickém gymnáziu došlo v úterý k tragické události, kdy jeden z žáků z dosud neznámých důvodů vyskočil z okna na konci vyučovací hodiny. Naše noviny Ohlasy dění na Boskovicku se rozhodly respektovat výzvu ke zdrženlivosti v informování o této velmi citlivé záležitosti, kde jde o zdraví dítěte. Nevylučujeme, že v budoucnu se budeme celou věcí v širším kontextu zabývat, nyní publikujeme pouze vyjádření ředitelky gymnázia a krajského radního pro vzdělávání.*

{% photo src="https://i.ohlasy.info/i/9d01032c.jpg" author="Tomáš Znamenáček" width=3194 height=2132 /%}

V úterý 19. září 2023 v dopoledních hodinách došlo na našem gymnáziu k nečekané tragické události týkající se jednoho z žáků. Vzhledem k věku žáka nebudeme zveřejňovat žádné další informace.

Bezprostředně po události jsme spolupracovali se složkami záchranného systému a vyšetřovateli. Do školy byli povoláni krizoví psychologové Policie ČR a Hasičského záchranného sboru a z adaptačního pobytu nových žáků byla odvolána zpět na gymnázium školní psycholožka. Poskytli jsme psychologickou pomoc dotčeným žákům, pedagogům a také se setkali s rodiči.

Děkuji kolegům, studentům a integrovanému záchrannému systému za rychlou reakci a našemu zřizovateli – Jihomoravskému kraji – za pomoc.

Děkuji také všem, kteří nabídli pomocnou ruku a vyjádřili podporu. Vážím si toho.

Nyní jsou naše myšlenky s rodinou.

_Alena Svanovská, ředitelka gymnázia Boskovice_


Velmi nás zasáhla tragická událost, která se stala včera v Boskovicích. Ze srdce doufám, že se chlapci podaří ze zranění uzdravit. Prosíme novináře, aby vytvořili prostor rodičům chlapce, spolužákům i učitelskému sboru vypořádat se s mimořádně traumatickým zážitkem. Nyní není vhodné vynášet jakékoli soudy, které jsou bez zjištění zejména ze strany Policie ČR nepodložené. V současné chvíli již nebudeme věc komentovat, a to s ohledem na rodinu a citlivý věk studenta.

_Karel Jurka, radní pro vzdělávání_
