---
title: „Spolupráce se starostkou reálně nefunguje, ale snažím se bez čehokoliv osobního profesionálně soustředit na práci.“
author: Tomáš Trumpeš
cover-photo: https://i.ohlasy.info/i/16f1294f.jpg
category: podcast
tags:
  - politika
  - komunální volby 2026
---

*Rozhovor s místostarostou za Naše Boskovice a předsedou boskovického hnutí ANO Lukášem Holíkem. Mluvili jsme o velkých investicích, které má na starosti – o rekonstrukci parku u zámeckého skleníku a o knihovně, ale také o nemocnici, o fungování stávající koalice se Změnou22 a Piráty a o blížících se komunálních volbách.*

{% podcast_player file="2025/podcast/holik.mp3" /%}

*Rozhovor s místostarostou za Naše Boskovice a předsedou boskovického hnutí ANO Lukášem Holíkem. Mluvili jsme o velkých investicích, které má na starosti – o rekonstrukci parku u zámeckého skleníku a o knihovně, ale také o nemocnici, o fungování stávající koalice se Změnou22 a Piráty a o blížících se komunálních volbách.*

**Skočím s první otázkou rovnou do aktuálního tématu, a to je příprava rekonstrukce parku u zámeckého skleníku, což je věc, kterou máš na starosti. Investice za o něco málo více než 100 milionů korun. My jsme měli naposledy informaci, že zrovna včera mělo na radnici proběhnout důležité jednání, tak se tě chci zeptat, jaké jsou aktuální novinky a jak to s projektem vypadá. Ještě doplním, že natáčíme ve čtvrtek, takže tím včerejškem myslím středu.** 

Aktuální informace jsou takové, že projekt se chystá do výběrového řízení, protože jsme si to ověřili ze strany technického dozoru architektů, kteří doporučili normálně soutěž vyhlásit. Takže já ten materiál přichystám na výběrové řízení a pak záleží na jednotlivých radních – popřípadě zastupitelích, pokud by to šlo do zastupitelstva – tak na jeho odsouhlasení. Jinak připomenu celou anabázi, kterou tady řešíme: jenom rok nám trvalo vyřízení 42 milionové dotace, což si myslím, že jsme tady nikdy neměli takovou vysokou dotaci. A pak záleží na zastupitelích, jak se rozhodnou. *(Poznámka redakce: Ještě vyšší dotaci město dostalo zhruba před šesti lety na [výstavbu centra polytechnické výchovy](https://ohlasy.info/clanky/2019/09/cpv-otevreno.html).)*

**Ty jsi mi nahrál hned na několik stručných faktických dotazů, tak já je zkusím za sebou položit. První věc je, jestli to zatím vypadá, že aspoň v radě na tom projektu máte základní politickou shodu. A jak dlouho bude trvat příprava výběrového řízení, jestli to bude rada rozhodovat ještě letos, anebo třeba až příští rok, a jestli je ještě pořád i varianta, že by to šlo do zastupitelstva.** 

Rozhodnutí už musí padnout v blízké době, abychom stihli realizaci toho parku a měli nějakou časovou rezervu v řádech měsíců na kolaudaci. Takže to vyhlášení musí být tento rok. 

**Nejbližší rada je v pondělí 24\. listopadu.**

Ten materiál už tam jde, přímo na radu města, tam se domluvíme, jak s tím dál. Nedokážu teď v této chvíli říct, jak se radní k tomu postaví. V našem týmu, když to diskutujeme, je to skutečně věc, která by měla být podpořena. Jsou k tomu jasné signály, které jsme si ověřovali, že projekt je soutěžitelný. Cena se zdá být vysoká, ale ono v dnešní době ceny nejsou malé. A hlavně to, co je pro nás to gró, je dotace, kterou jsme získali a kterou jsem zmínil už na začátku. A hlavně říkám tu realitu, že pokud nebudeme soutěžit teď, tak nevěřím, že v řádech deseti let se jakákoliv částka na investici tímto směrem dá. A pohřbíme si možnost získání té dotace. Takže jsou samozřejmě varianty pro i proti, protože někdo to může vidět, že jsou pro něho jiné důležitější investiční akce. Ale myslím si, že tato věc by se měla zohlednit. 

### Bez dotace peníze na knihovnu nebudou

**Druhý projekt, na který se chci zeptat a který máš ty na starosti, je knihovna. Vy jste už uzavřeli smlouvu s autorem na vypracování projektové dokumentace. Budete žádat o stavební povolení. A mě teď zajímají dvě věci. První, jestli očekáváš nějaké komplikace ve stavebním řízení, protože jste to na tiskovce tak trochu naznačili, že to zase nemusí být úplně snadné – tak se chci napřímo zeptat, jestli máš nějaké signály v tomto směru, anebo jestli tím, že projekt je výrazně skromnější, snížil se o to jedno patro, tak očekáváte, že průběh co se týče nějakého jednání se sousedy a podobně by měl být hladší.** 

Takže jenom řeknu tu časovost. Za rok by nám měl být odevzdán projektový dokument, který by byl položen na stavební úřad. Od toho by se odvíjely další časovosti. Nedokážu teď říct, jestli jsou nějaké signály, nebo ne. Pan architekt na to v posledním telefonu upozorňoval, že by se to mohlo dostat k nějakému prodloužení. Poslední informace, které já mám ze strany občanů, kteří byli v minulosti proti návrhu pana Fránka, tak bylo řečeno, že pokud to budou dvě patra – a teď to jsou dvě patra – tak nebudou mít žádných připomínek ani žádných protestů, které by zdržely jakékoliv stavební povolení. Uvidíme, jaká skutečně bude realita, protože v politice toho člověk slyší hodně, a pak je ta realita někdy úplně jiná. 

**Druhá věc, na kterou se chci zeptat, je politická rovina. Ty už jsi zmínil u parku, že někteří politici můžou teď váhat nad prioritami, protože investičních akcí je hodně. Když položím tu otázku úplně na rovinu: je tady riziko, že třeba zrovna ten park může zdržet knihovnu? Nebo předpokládáš, že po získání stavebního povolení se prostě začne soutěžit dodavatel a potom se začne knihovna stavět a už nebudou žádné odklady a průtahy z těchto politických důvodů?**

Asi to řeknu tak, že po získání stavebního povolení nebo až budeme mít projektovou dokumentaci, je základní gró získat dotaci na ten park. Jak dlouhodobě vidím rozpočet města, tak bez dotací se neobejdeme. A jak já k tomu vždycky přistupuju, tak vždycky investiční akce, které mám pod sebou a které řeším – kromě skateparku, protože jsem viděl, že dlouhodobě není možné získat dotaci – nepřichystám nebo nepřipravuji bez podpory dotací, protože vidím, jak je rozpočet velice křehký a kolik těch investičních akcí máme před sebou. Takže teď jsem to řekl trošku obecně. Reálně nechci říct, že přímo park může zdržet knihovnu, ale v podstatě ty tři velké investiční akce, které teď máme před sebou. A to je v této chvíli obrovská diskuze nejenom u nás v týmu, ale myslím si, že v celém zastupitelstvu. A myslím si, že pokud se měl park prohlasovat zastupiteli, protože má přesah do dalšího volební období, měly by toto udělat jak středisko volného času, tak následně potom i sportovní hala. 

**A knihovna, takže máme vlastně čtyři.** 

Knihovna, ale o té se vlastně nedá ještě teď hlasovat v tomto volební období, protože nebudeme mít připravenou projektovou dokumentaci s reálnou částkou a cenou.

**Když to shrnu, jinými slovy vlastně záleží až na příštím vedení města, jak ty priority nastaví. Že někdo možná přijde a řekne, jdeme rychle stavět knihovnu, klidně i za vlastní, anebo…** 

Ne, právě že ne. My jsme teď v pozici, kdy vlastně držíme karty už následující garnituře. Protože pokud my se pustíme do všech těch tří projektů, tak další vedení města nemá finanční polštář a prostor. Pokud se ihned rozhodne, že by chtělo realizovat knihovnu, tak na to v tom roce mít peníze nebudou. 

**Protože vy začnete stavět park a začnete stavět středisko volného času.** 

A zároveň sportovní halu…

**Ale je to reálné, že by se začala stavět?** 

Smlouva se určitě může do té doby podepsat, aby měla navazující věc do dalšího volebního období. Proto já apeluji a žádám, že pokud by se ta smlouva měla podepsat, tak v době, kdy budeme mít přiřknutou dotaci, nebo budeme mít možnost i další roky čekat na tuto dotaci. Protože i kdyby to mělo být „jenom“ 30 milionů, tak to znamená půlku našich investičních částek, které bychom dali za rekonstrukci parku. Tak je to velká částka. A to jsme pořád v situaci, kdy potřebujeme opravovat školy, potřebujeme opravovat chodníky, nemocnice samozřejmě – velký vykřičník s otazníkem. Je to skutečně velice křehké a myslím si, že by to mělo mít podporu více než jenom rady města. 

### Samostatný politik by neměl zasahovat do práce jednatele nemocnice

**Teď jsi mi trošku zase nahrál na další téma, když jsi zmínil nemocnici. [V nemocnici je nový jednatel](https://ohlasy.info/clanky/2025/11/novy-jednatel-nemocnice.html), ale situace tam je pořád docela turbulentní, nejenom personálně, ale i ekonomicky a také z hlediska vztahů a atmosféry. Ty nemáš zdravotnictví v gesci, ale zároveň jsi členem vedení města a městské rady, která je valnou hromadou nemocnice, tak se tě chci zeptat, jak ty v tuto chvíli celou tu situaci v nemocnici vnímáš.** 

Teď myslíš konkrétně, jak vnímám nového jednatele, nebo atmosféru? 

**Celkově směr, kterým se to teď ubírá.** 

Složitá otázka. Řeknu to takto: s příchodem nového jednatele doufám, že se tam celá situace uklidní, když bude i spolupracovat s paní Nelou Kvačkovou. Celá situace je stále napjatá a před výběrovým řízením byla velice napjatá. Postupem času se uklidní a nový jednatel do celého vedení vnese klid, jistotu a směr – takže tohle očekávám od nového jednatele. 

**A co očekáváš od rady?** 

Ještě se vrátím k novému panu jednateli. Popřál jsem mu hodně zdaru, hodně pevných nervů s tím, že budeme stát jako valná hromada nebo minimálně já pevně za ním. A na druhou stranu očekávám, aby do rady města chodily korektní a stejné informace, které se v průběhu měsíce nemění a jsou konzistentní.

**Řekl jsi, že doufáš, že on tam tu situaci uklidní, ale mně připadá, že ten velký neklid, který tady byl – protože jestli to dobře počítám, tak za tři poslední roky se pětkrát v nemocnici měnil nejvyšší post – mají do velké míry na svědomí politici. Dá mu městská rada prostor pro to, aby ten klid měl? Nebude příliš invazivně zasahovat do jeho práce a nechá ho prostě řídit nemocnici s tou představou, s jakou vyhrál konkurz?**

Rozumím. To je věc druhá. Říkal jsem mu, že pokud by byly jakékoliv náznaky toho, tak to budeme na radě města řešit, protože si myslím, že samostatný politik by teď neměl vůbec zasahovat do jednání jednatele. On je pod valnou hromadou a valná hromada ho úkoluje nebo mu zadává úkoly na budoucí čas. Nemám rád, když se dějí věci za zády a je pro mě nepřípustné, aby tohle bylo i směrem k panu jednateli, popřípadě jakékoliv věci, které by valná hromada nevěděla a nebyla s nimi ztotožněna. Takže asi tak, jestli to je vysvětlení k tvé otázce. 

### Očekávám, že ještě do voleb o sobě uslyším řadu lží

**K tomuto rozhovoru jsme tě pozvali taky proto, že uběhl další rok a jsme ve třech čtvrtinách volebního období. Teď už se ani nedá říct, že zbývá rok do voleb, už je to necelý rok. A mě zajímá, jak toto volební období celkově zatím hodnotíš. Jestli to můžeme rozdělit do různých oblastí, tak ta první, kterou bych začal, je samotná práce – jak se daří uskutečňovat a posouvat jednotlivé projekty, zkrátka efektivita politického působení tohoto vedení města. Jak to hodnotíš, jestli se třeba setkáváš s určitým typem zklamání mezi voliči, mezi občany, nebo se spokojeností, a jaké pocity převládají v tobě?** 

To je asi nejtěžší otázka. Pocity ve mně jsou takové, že to pořád beru jako tvůrčí věc, pozitivní. Někdy možná trošku více těžce, když ráno vstávám, hlavně teď v tom těžkém období projektů a tvoření rozpočtu. Pořád mám ale energii k tomu, posouvat věci kupředu, a snažím se být pořád nástrojem pro občany. Snažím se jim naslouchat, abych potom jejich prosbu, požadavek, podnět přetavil v ty lepší Boskovice, když bych to tak pojmenoval. 

A když se podívám zpětně, jsou některé menší věci, které člověku třeba úplně nedojdou na první pohled. Ale když bych třeba zmínil jenom to, že otevřenost a komunikace je určitě lepší – jenom tím, že jsme zapnuli Facebook a chodíme častěji mezi lidi, tak si říkám, že ty kroky děláme správně. Já jsem rád, že jsou věci, které už máme za sebou a máme vyřešen a postaven skatepark, ze kterého mám obrovskou radost. To čekání, které tady bylo, bylo neuvěřitelné. Daří se nám získávat dotace, daří se nám rekonstruovat také byty, které jsou na MSSS – to řeším po déle než třiceti letech a ten zub času tam je. Myslím si, že i v rámci energetiky jsme se zase posunuli o kus dál a Služby Boskovice mají lepší portfolio a v budoucnu se budou dál snažit pracovat s obměnou kotlů. 

Takže když by si to člověk dal na papír – a já jsem se hlavně podíval, kolik jsme získali za poslední dva roky dotací, tak člověk je až překvapen, že mu to vychází na necelých 100 milionů, které se podařilo získat na investiční akce. Takže tlačíme tu káru pořád dál. Někdy to jde hůř, někdy to jde líp. Asi takto. 

**A jak hodnotíš samotné fungování koalice?** 

Tam bych to asi rozdělil na dvě části. Z mého pohledu a jak to cítím a vnímám, tak velice konstruktivní je jednání s panem místostarostou \[Šamšulou\] a s radou města, kde přes nějaké ty naše trošku jinačí názory vždycky ten střed najdeme a věci posouváme dál – investiční projekty a řadu posunů, co odhlasujeme na radě města. A pak je druhá část, což je fungování s paní starostkou, které v podstatě reálně nefunguje. 

**Co si pod tím máme představit?** 

Máme na věci trošku jinačí názory. Věci, které si domluvíme, následně nefungují. A očekávám, že ještě do voleb o sobě uslyším řadu lží a výmyslů, které budou nepravda, protože už se pomaličku blíží volby. Takže se těším, co nového se o sobě dozvím, co nebude pravda. Taková je bohužel realita, já jsem z toho zklamán, ale bohužel to tak je. 

**Je to poměrně ostré vyjádření, tak mě zajímá, jestli je vůbec reálné, že to „vydržíte“ ještě těch 10–11 měsíců do voleb.** 

Já jsem hned, jak jsme nastupovali, říkal, že budu ten štít a budu se snažit být oporou. Po nějaké době jsem zjistil, že asi společně nenajdeme v určitých věcech tu stejnou linku. Budeme se určitě snažit o to, aby koalice zůstala dál, protože určitě nechci, aby tady vznikalo něco podobného [jak v Blansku](https://www.seznamzpravy.cz/clanek/domaci-politika-koalice-v-blansku-konci-ods-vypovi-podle-starosty-smlouvu-kvuli-sporum-s-ano-292249), i když si myslím, že tímto vyjádřením jsem to možná trošku odšpuntoval. Ale uvidíme dál. Myslím si, že hlavně je důležité se soustředit na věci, které v Boskovicích máme rozdělány, a ty dotáhnout do konce. Protože nejvíc lidí vždycky štve, když politici politikaří a nesoustředí se na ty věci, které by měli řešit. Takže já se snažím tyhle věci neřešit a soustředit se na práci, kterou v této chvíli máme, dorazit rozběhnuté věci, jako je park, posouvat dál sportovní halu a i ty menší projekty. Takže bez nějakého osobního čehokoliv se soustředit profesionálně na tu práci. 

**Já se přece na to ještě musím zeptat: Co to tedy je? Je to spíš, že jste si nesedli lidsky, nebo jste si nesedli názorově, nebo jste si nesedli z hlediska pracovního stylu? Co se za těmi slovy vlastně skrývá?** 

Je to asi tak, jak jsem to popsal, protože jsou informace, které jsou důležité a ke mně se třeba vůbec nedostanou. Došlo memorandum z muzea, a já po půl roce zjišťuji, že tohle bylo na stole od pana ředitele – tak mně u té schůzky není úplně dobře, že tak zásadní informaci, o které bych já dávno měl vědět, se dozvídám s odstupem. A další podobné věci, které jsou z tohoto typu. Věřím tomu, že bohužel i to, že dlouhodobě se zastávaly dvě funkce, tak tohle je ten následek. Protože jak jsem já říkal od začátku…

**Jenom abych to vysvětlil – paní starostka zároveň působila jako jednatelka v nemocnici.** 

Mnoho zajíců, myslivcova smrt. Já vím a cítím to, že určitě tyto věci – fungování nemocnice – které mě trápí, stáhnou i nás jako koaličního partnera. To už je potom díl, součást toho týmu. My jsme si řekli, že pro nás je zásadní teď v této chvíli koalici držet a dotáhnout projekty. 

**Už jsi to trošku řekl, když jsme se bavili před chvílí o fungování koalice a vašeho vedení města, ale přece jenom se speciálně zeptám ještě na komunikaci s veřejností. Ty máš tedy pocit, že se nějak zásadně změnilo a nastal větší obrat k lepšímu?** 

Já si myslím, nebo ne myslím, cítím to a vím to, protože to, jak se častěji potkáváme s veřejností, dáváme jí daleko větší prostor. Myslím si, že ta informovanost i ve zpravodaji, co se nám podařilo odhlasovat na radě města, co se dál posunulo dopředu, tak si myslím, že… 

**Zrovna u parku si někteří lidé stěžují, že na webu nenašli podrobné informace k tomu projektu, nebylo to znovu představeno veřejnosti podrobně se změnami, co se tam teď ještě dělaly. Představa o reálné podobě projektu je, mám pocit, poměrně malá. A pak je otázka, jestli se někomu ta částka 100 milionů korun zdá, nebo nezdá vysoká, protože nemá úplně představu, co za to pořídíme.** 

Představení parku bylo v době, kdy se odevzdávala projektová dokumentace, což bylo na konci volebního období v roce 2022 – to bylo veřejné představení. Já pravidelně informuji na zastupitelstvu, kde jakýkoliv občan, popřípadě zastupitel, se k tomu může vrátit, může se na to doptat. Nevím, říkám si, co víc ještě k tomu dělat. Trošku mně to přijde ze strany opozice úsměvné, když oni přebírali ten projekt a v podstatě to, co se na něm změnilo, jsem já jim řekl na zastupitelstvu v těch desíti bodech, které jsme měli ve smlouvě a projektanti nám je upravili. Takže opozice informace má, prostor dostala z naší strany několikrát. 

**A veřejnost?** 

Veřejnost má možnost i na zastupitelstvu. Já jsem nepovažoval za zase nějak zásadní a důležité, když v minulosti o to zájem nebyl… možná je to chyba. Vyhodnotil jsem to možná špatně, že by znovu ten zájem nebyl, když už ten stejný projekt by se omílal znovu po nějakých dvou letech. Říkal jsem si, že tady představení už jednou bylo. 

### Ještě můžeme ten vztah vyčistit

**Pojďme k těm volbám. Teď se konaly volby do Poslanecké sněmovny, kde v Boskovicích hnutí ANO zvítězilo poměrně drtivě. Samozřejmě komunální volby jsou trošku jiná disciplína, ale nějaký vztah tam přece jenom je. Tak se chci na začátku zeptat, jestli se cítíš jako jasný favorit příštích komunálních voleb.** 

Myslím si, že se vůbec necítím jako jasný favorit. To je jasná stručná odpověď. Tohle bych vůbec o sobě neřekl. 

**Pak se chci zeptat ještě na jednu důležitou věc, která ty volby podle mě hodně ovlivní, a to je, jestli máte shodu na snížení počtu zastupitelů, jestli k tomu skutečně dojde a jestli máte nějakou konkrétnější představu, v jaké míře by to mělo být.** 

Můj tým určitě. Když se o tom bavíme, tak 21 je pro nás to číslo, které nám dává smysl, protože 27 zastupitelů, které mají Boskovice, tak má už jenom jediné město v této velikosti. V minulosti to měl Kyjov, který šel na 21\. Blansko, které je dvakrát větší, má 25, v Kuřimi, která je stejně veliká jako my, mají dokonce 17\. Takže z mého pohledu je určitě dobré jít směrem dolů, a to na 21\. 

**Už jsi poměrně jasně řekl, že vztahy v dnešní koalici jsou problematické – tedy mezi těmi hlavními subjekty, což jsou Naše Boskovice a Změna22, nebo respektive mezi vámi dvěma lidry.** 

To bych řekl jinak. Já bych řekl, že spolupráce se Změnou je perfektní. Já si velice vážím radních za Změnu, protože – jak jsem zmínil – jsou velice konstruktivní. Kolik tomu dávají času, si velice vážím. A přináší velkou zkušenost a velký přehled v různých oborech, které nás doplňují. Takže tomu tak není. Já si vážím lidí za Změnu. 

**Dobře, já zkusím vysvětlit, kam mířím – protože starostka Jana Syrovátková [poměrně jasně deklarovala](https://ohlasy.info/clanky/2024/11/jana-syrovatkova-rozhovor.html), že chce obhajovat funkci, chce být zase lídryní Změny. Čili pokud to tak bude, tak mě zajímá, jestli je pro tebe představitelné, že budete v té koaliční spolupráci pokračovat i do dalšího volebního období v tomto personálním uspořádání. A nebo jestli si myslíš, že se v Boskovicích dostaneme do trošku jiné situace a už to teď prostě nebude tak, jak to bývá obvykle: že do voleb jdou dva bloky, z nichž jeden zkrátka obhajuje a ten druhý ho chce vystřídat. Ale že po volbách by tím pádem mohlo dojít k nějakému úplně jinému uspořádání.** 

Uvidíme, jak bude do konce volebního období pokračovat naše spolupráce a co všechno se ještě uděje dál, protože je to dlouhá doba ještě a můžeme třeba najednou ten vztah vyčistit. To jsem se tedy snažil už dvakrát, ale bohužel se to nepodvedlo, ale do třetice všeho dobrého a zlého. Takže tři čtvrtě roku je ještě dlouhá doba na to, ty vztahy zlepšit, utužit, a uvidíme potom po volbách, jak to bude. 

**To jsi mi odpověděl na polovinu otázky směřovanou ke koaličním partnerům. A co opozice – jak hodnotíš stávající vztahy s opozicí a dovedeš si představit, že byste v budoucnu s těmito stranami vy jako Naše Boskovice spolupracovali, anebo jsou ty příkopy pořád ještě poměrně hluboké?** 

Já jsem nikdy ty příkopy v minulosti neměl, i když jsem cítil trošku smutek za to minulé volební období, kdy se stalo, [že jsem na rok a půl odešel](https://ohlasy.info/clanky/2021/03/pad-koalice.html). Cítil jsem to, že člověk, který udělá správné a spravedlivé rozhodnutí, je za to tímto způsobem potrestán. Ale když to vidím zpětně, tak to bylo pro mě zatím to nejlepší, co jsem v politice zažil, a ta zkušenost se mně vrátila ve velkém. Takže kdybych se měl rozhodnout, tak to udělám znovu, protože myslím, že to bylo správné rozhodnutí. Nelituji toho. 

No a co se týká vztahu s opozicí, já jim třeba ani nemám za zlé, [jak teď pojmenovali věc kolem toho parku a informovanosti v Ohlasech](https://ohlasy.info/clanky/2025/11/park-u-skleniku.html). Je to jejich pohled, sice není moc pravdivý, ale já chápu, že je potřeba se před volbami trošku vymezit, takže to budou dělat určitě víc. Já si myslím, že jakýkoliv politik nebo člověk, který kandiduje, by měl mít velký nadhled ve všem, protože na tyto věci se musí povznést, musí se na to dívat očima druhého opozičního konkurenta teď v této chvíli. 

**Takže ta spolupráce je pro tebe představitelná.** 

Je pro mě představitelná. S Petrem Malachem řešíme věci, které se týkají Služeb Boskovice, které teď mám na starosti. S lidmi z ODS se nějak moc často nestýkám, nebo nekomunikujeme spolu, ale… 

**My taky ještě nevíme oficiálně, kdo je povede do voleb.** 

Ano. Ale já se v podstatě dokážu bavit s kýmkoliv o čemkoliv. Možná to fakt zní jako klišé, ale já jsem pořád ten, který to nevidí v rámci osobité věci, ale když jde k tomu stolu, tak to nevidí jako svou vlastní výhru či prohru, ale výhru či prohru Boskovic.
