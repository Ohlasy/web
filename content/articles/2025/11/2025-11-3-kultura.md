---
title: Kulturní výběr na listopad s Kristýnou Šamšulovou a Jiřím Burešem
author: Tomáš Trumpeš
cover-photo: https://i.ohlasy.info/i/94e31762.jpg
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. K rozhovoru jsme si tentokrát pozvali evangelického faráře Jiřího Bureše a klavíristku a sbormistryni Kristýnu Šamšulovou, abychom se pobavili o koncertním cyklu Advent v kostele. Jeho hlavní část sice proběhne až v prosinci, ale začíná letos už v listopadu. Součástí podcastu jsou i pozvánky na vybrané listopadové akce, ty si zde můžete také přečíst.*

{% podcast_player file="2025/podcast/advent2.mp3" /%}

### Symfonický orchestr města Boskovice: Koncert klasiků

Koncert plný skvostů světově proslulých skladatelů připravil pod taktovkou Romana Hájka na středu 12\. listopadu od 19 hodin v sokolovně Symfonický orchestr města Boskovice. 

### Jazz jam \#22: Sametový

Na sametovém listopadovém jazz jamu vystoupí již tradičně studentské jazzové kapely. V pátek 14\. listopadu od 18 hodin v Prostoru nebudou chybět například Blue Hope ze ZUŠ Boskovice a další. Přijďte si zahrát, pobavit se a zatančit si\! 

### Koncert naslepo

Tajemný koncert naslepo proběhne v pátek 14\. listopadu od 20 hodin v zámeckém skleníku. Jedná se o koncert, jehož základem je důvěra publika v organizační tým KZMB, protože do poslední chvíle není známo, jaká kapela vystoupí.

### Lukáš Oravec Quartet feat. Danny Grissett (SK/USA)

Ještě se vrátím k jazzu. Koncert kvarteta Lukáše Oravce – žilinského rodáka a vynikajícího trumpetisty s klavíristou a skladatelem Dannym Grissettem bude určitě nevšední zážitek. Kvartet získal hlavní cenu v soutěži Young Faces of Slovak Jazz, Danny Grissett zase patří mezi významné hudebníky newyorské i mezinárodní jazzové scény. Koncert se uskuteční v úterý 18\. listopadu v 18 hodin na zámeckém skleníku.

### Mad in the Jungle \#5

Páté vydání DJské párty Mad in the Jungle se tradičně ponese v duchu jamajské a britské klubové scény od lehčích reggae rytmů přes ragga jungle až k tvrdšímu dnb. Koná se v pátek 21\. listopadu od 20 hodin v Prostoru.

### Adventní koncert Cimbal Classic

V Knihařství a písařství Oujeských už chystají první z adventních koncertů. 29\. listopadu v 19 hodin zahraje kapela Cimbal Classic, jejíž ústředním nástrojem je sice cimbál, ale nečekejte, že se nedostanou za hranice cimbálové muziky. Naopak na vás čeká folk, folklór, bluegrass a spousta energie, kterou kapela umí na svých vystoupeních předat.  

### Advent v kostele: Michaela Koudelková & Jiří Hrubý

Tradiční adventní cyklus v boskovickém evangelickém kostele zahájí letos o první adventní neděli 30\. listopadu v 18 hodin flétnistka Michaeala Koudelková s klavíristou Jiřím Hrubým. Těšit se můžeme na ojedinělé propojení různých druhů zobcových fléten s klavírem ve skladbách 19\. a 20\. století.

### Divadla pro děti

Listopad chystá hned čtyři představení určená pro děti. V neděli 2\. listopadu čeká na děti od 15 hodin v zámeckém skleníku loutková revue Na kouzelném paloučku. O týden později, 9\. listopadu, proběhne v rámci podzimního swapu v Prostoru, na kterém se můžete zbavit přebytečných věcí a naopak získat něco nového, participativní divadlo pro děti i dospělé. Od 14.30 uvede Divadlo budoucnosti představení „Příběh trička“. Třetí listopadovou neděli, 23\. listopadu, přiveze Divadlo Kolárka opět do Prostoru v 15 hodin Kvaka a Žbluňka – oblíbenou žabákovskou dvojici, jejíž přátelství inspiruje a dodnes dojímá děti i dospělé. A pokud dávají vaše děti přednost spíš chlupaté dvojici, tak je v tentýž den a čas zveme do Zámeckého skleníku na Povídání o pejskovi a kočičce, které si připravilo Divadlo SemTamFór.

### ÚstaF-Voiceband.cz: Vyšňořme se

Bezprostředně po brněnské premiéře přiveze do Boskovic své nové představení legendární brněnský soubor ÚstaF-Voiceband.cz. Jedná se o scénické zpracování básní Ernsta Jandla, v nichž tematika druhé světové války volně přechází do absurdních a dadaistických básní. Hra se slovy, rytmem či zvukomalbou je přímou esencí voicebandového žánru – to vše v Prostoru v neděli 9\. listopadu od 18 hodin.

### Divadlo Prkno: Tři banánové krabice

Další známé amatérské divadlo Prkno přijede do Prostoru ve čtvrtek 27\. listopadu a od 19 hodin představí inscenaci Tři banánové krabice, kterou režírovala blanenská režisérka a pedagožka Eva Petrželová. A o čem inscenace bude? Zlehka o těžkém. Když literární poklesky vstoupí do života žen, které si myslí, že už je nic nepřekvapí.

### LiStOVáNí.cz – Michaela Janečková: Matková patrola

Listování neboli knížky na jevišti je koncept založený na scénickém čtení, během něhož herec nebo herečka představí diváctvu děj knihy a nalákají k četbě. Tentokrát se bude číst z knihy Matková patrola, kterou napsala spisovatelka Michaela Janečková. A to 30\. listopadu od 18.30 v kině Panorama.

### Besedy v Prostoru

Hned několik zajímavých besed se připravuje na listopad v Prostoru – začneme od našich Ohlasů naživo, na kterých přivítáme ve čtvrtek 6\. listopadu ekologa Martina Andera a pod názvem *Města, ve kterých se dá žít*, budeme mluvit o adaptaci měst na klimatickou změnu. Ve čtvrtek 13\. listopadu od 18 hodin se v rámci dalšího setkání z cyklu Perspektivy bude mluvit o moderní sebeobraně. V pondělí 17\. listopadu od 18 hodin bude v Prostoru beseda s vnučkou významného prvorepublikového boskovického starosty Josefa Kirchmanna. Ve čtvrtek 20\. listopadu přijede na další ArchiTalk odborník na dopravu Petr Pšenička a bude mluvit o parkování a dopravě v klidu. V úterý 25\. listopadu se od 18 hodin vydáme *Za vlky na Boskovicku* s Hynkem Skořepou a konečně v pátek 28\. listopadu od 18 hodin proběhne v Prostoru live natáčení podcastu bratří Bittnerů Škrty – na téma (ne)dostupnost veřejných služeb.

### Další besedy

Podobným způsobem zkusím představit druhou vlnu přednášek a besed. Ve středu 5\. listopadu bude v zámeckém skleníku přednášet Jan Bařinka o trip-hopu a jeho kořenech v britské klubové scéně. Ve středu 19\. listopadu v 18.30 proběhne v sokolovně přednáška o Grónsku; o putování za polární kruh budou hovořit cestovatelé Lucie a Adam Kubínovi. V pátek 21\. listopadu přijede Miloš Štědroň se svým cyklem Hudební toulky. Tentokrát posluchače zavede k hudební tvorbě Monteverdiho, Michny z Otradovic, Luigi Rossiho, Henryho Purcella a Georga Fridricha Händela. V 18 hodin v Galerii Otakara Kubína.  

### Akce pro děti

Z dalších akcí pro děti připomeňme Pohádkové čtení s Alicí – Viking Tappi v pondělí 3\. listopadu od 16.30 v Prostoru a Počteníčko s Pohádkovou Maruškou 27\. listopadu od 10 hodin v knihovně.

### Kino

Úplně poslední pozvánky míří do kina na Filmový klub: ve čtvrtek 6\. listopadu v 19.30 na *Návrat do budoucnosti*, který slaví 40\. výročí vzniku, v neděli 9\. listopadu od 19 hodin na nový český film, který rozvíjí motiv knihy Aleše Palána *Raději zešílet v divočině*, v pondělí 10\. listopadu v 19 hodin na futuristickou sci-fi klasiku Pátý element režiséra Luca Bessona ve 4K restaurované verzi, anebo v úterý 11\. listopadu na Bugonii, nový film režiséra Yorgose Lanthimose s Emmou Stone v hlavní roli.