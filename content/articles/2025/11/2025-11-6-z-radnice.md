---
title: "Z radnice: Knihovna, park u skleníku, omezení parkování u nemocnice a další změny v dopravě"
cover-photo: https://i.ohlasy.info/i/2656b889.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci začátkem listopadu vedení města – místostarostové Lukáš Holík (Naše Boskovice) a Radek Šamšula (Piráti) a tajemník David Škvařil. Starostka Jana Syrovátková (Změna22) se tentokrát neúčastnila.*

{% photo src="https://i.ohlasy.info/i/2656b889.jpeg" caption="Na křižovatce ulic Havlíčkova a Štefánikova mají vzniknout nové přechody pro chodce" author="Tomáš Trumpeš" width=4032 height=3024 /%}

### Knihovna

Město stále nepodepsalo smlouvu s [vítězem architektonické soutěže](https://ohlasy.info/clanky/2025/02/nova-knihovna.html) o vytvoření projektové dokumentace. Podle místostarosty Lukáše Holíka bude městská rada finální smlouvu schvalovat na jednání 10\. listopadu. V závěru podle něj jednání zdržel požadavek architekta, který přechází z fyzické osoby na právnickou, aby město tuto změnu akceptovalo a uzavřelo smlouvu s novým subjektem. Radnice proto ověřovala, zda je to právně v pořádku vzhledem k regulím architektonické soutěže. Projekční práce včetně získání stavebního povolební by měly být hotové asi do roka.

Důležitou informací je to, že město nakonec nebude muset využít kotelnu u budovy bývalého ZZN při přestavbě na knihovnu, a ta může zůstat využita způsobem, jak je navrženo ve vítězném projektu. „Buď uděláme centrální zásobování teplem, nebo kotelnu tady na úřadě,“ vysvětlil místostarosta Lukáš Holík.

### Park u skleníku

Velmi složitá jsou podle místostarosty Lukáše Holíka jednání s autory návrhu na [rekonstrukci parku u zámeckého skleníku](https://forum.ohlasy.info/t/obnova-parku-u-skleniku/519). Město si s nimi stále vyjasňuje některé změny v projektu a jejich dopad na rozpočet – proto stále nechce říct aktualizovanou výši předpokládané ceny. Jasno o ceně má být za týden; [poslední odhady se pohybovaly kolem 90 milionů Kč](https://ohlasy.info/clanky/2025/08/rekonstrukce-parku.html), z toho více než 40 milionů hradí dotace. Rozhodnutí o tom, zda se město do stavby opravdu pustí, je podle vysvětlení vedení města v rukou městské rady, která bude schvalovat vyhlášení výběrového řízení na dodavatele stavby. „Je to velký projekt, snažíme se minimalizovat možnosti budoucích víceprací. Riziko je vždycky, ale mrzelo by mě, kdybychom nešli do takové investiční akce, když jsme získali dotaci. Taková už se nebude nikdy opakovat,“ vyjádřil se místostarosta Lukáš Holík, který ale připustil, že ne všichni radní to cítí podobně. Místostarosta by rád celou věc vyřešil na mimořádném jednání rady v půlce listopadu. „Byl bych velice rád, kdyby se park realizoval. Myslím, že tady na městě pro to děláme všechno. Něco bohužel není v našich rukou, ale v rukou projektantů,“ doplnil ho místostarosta Radek Šamšula.

Město dále ověřilo, že naplánované změny v projektu nejsou v kolizi s podmínkami přidělené dotace. V případě zdržení celého procesu je navíc možné požádat o prodloužení termínu, do kterého má být stavba hotová. Aktuálně je to podzim 2027\. „To je ale samozřejmě to poslední, co bychom chtěli řešit,“ dodal místostarosta Lukáš Holík.

### Omezení parkování u nemocnice

Radní schválili změnu parkovacích pravidel na několika parkovištích u boskovické nemocnice – nově se zde bude parkovat s parkovacím kotoučem v režimu povoleného parkování maximálně 4 hodiny v době od 7 do 15 hodin. Dlouhodobě zaparkovaná vozidla zde totiž omezují dostupnost parkování pro pacienty a návštěvníky nemocnice. Bez tohoto omezení zůstane parkoviště, které je naproti nemocnici až za silnicí na Brno. „Zaměstnanci nemocnice mají k dispozici parkoviště v areálu nemocnice,“ doplnil místostarosta Radek Šamšula.

### Přechod na Sušilově ulici

U přechodu přes Sušilovu ulici u městských lázní dojde k úpravě, a to k doplnění svislého i vodorovného dopravního značení *Děti*. Přechod se nachází u základní školy. Místostarosta Radek Šamšula doplnil, že kvůli zvýšení bezpečnosti se zvažuje i mírné posunutí celého přechodu.

### Parkování na Štefánikově a Soukupově

K omezení parkování dojde před dvěma domy číslo 18 a 16 na Štefánikově ulici. V místě totiž dochází ke zúžení vozovky a zaparkovaná auta tvoří pro projíždějící auta překážku. Přibude zde proto značka *Zákaz stání*.

Na Soukupově ulici pod sokolovnou bude nově vyhrazené parkoviště pro KZMB a nájemníky sokolovny v délce 8–10 metrů. Z úseku je vstup do sklepa sokolovny, který se používá k nakládce a vykládce věcí.

### Autobusové čekárny

Město odkoupí dvě dosluhující autobusové čekárny na ulicích Sušilově a Sokolské za symbolickou cenu 100 korun. Následně zde budou během příštího roku umístěny nové čekárny.

### Péče o městské lesy

Boskovice hledají dodavatele lesnických prací. Jde zejména o pěstební a těžební činnost, které dosud vykonávala firma MP Holding. Pro zvýšení transparentnosti budou nyní činnosti rozděleny mezi různé subjekty, aby městský lesní hospodář mohl provádění prací nezávisle kontrolovat.

### Přechody u křižovatky Havlíčkovy a Štefánikovy ulice

Ke změnám v organizaci dopravy má dojít také u křižovatky ulic Havlíčkova a Štefánikova. Jsou zde navrženy nové přechody pro chodce a dále zvýšení vedlejší křižovatky ulic Štefánikova a Smetanova s místy pro přecházení, podélné stání před ZŠ, MŠ a Praktickou školou a navazující bezbariérové úpravy chodníků. Na příjezdu do Boskovic ze směru od statku je navíc kvůli zpomalení vozidel navržena vjezdová brána, která je podmínkou pro vybudování nového přechodu. „Dopravní policie nechce schvalovat přechody jako první bariéru po příjezdu do obce,“ vysvětlil místostarosta Radek Šamšula. Nyní se ještě čeká na souhlas Jihomoravského kraje, který je vlastníkem silnice.

### Tisk zpravodaje

Po průzkumu trhu na zajištění tisku Boskovického zpravodaje bylo osloveno osm firem, ale zájem projevila pouze společnost Samab Press Group – ta nabídla tisknout zpravodaj dva roky za necelých 800 tisíc korun, což podle místostarosty Radka Šamšuly představuje mírné snížení ceny.