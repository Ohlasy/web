---
title: Rekonstrukce parku u skleníku má stát přes 100 milionů. Opozice si stěžuje na nedostatek informací
cover-photo: https://i.ohlasy.info/i/3f76c09e.jpg
author: Tomáš Trumpeš
category: zpravodajství
---

*Komplexní rekonstrukce parku u zámeckého skleníku vstoupila do další fáze příprav – město má již od konce září k dispozici přepracovanou projektovou dokumentaci, která obsahuje i nový předpoklad ceny. Ohlasům se tuto částku delší dobu nedařilo od města získat, ale nyní už ji radnice sdělila. Náklady na rekonstrukci jsou vyčísleny na 102,5 milionu korun, přičemž 42,2 milionu získalo město v dotaci. Rozhodovat o dalším osudu projektu bude pravděpodobně už jen městská rada.*

{% photo src="https://i.ohlasy.info/i/3f76c09e.jpg" caption="Prostranství před zámeckým skleníkem během festivalu Boskovice (2019)" author="Tomáš Znamenáček" width=4896 height=3264 /%}

Během října a téměř až do poloviny listopadu místostarosta Lukáš Holík (Naše Boskovice) opakovaně vysvětloval, že projektovou cenu zatím nechce sdělit, protože probíhají komplikovaná jednání s autory návrhu a projektové dokumentace a město si s nimi stále vyjasňuje některé náklady a změny v projektu. Nakonec vše skončilo právě u částky 102,5 milionu korun. Ještě na jaře se mluvilo o částce okolo 88 milionů – ta však vycházela z už zastaralých cen ve stavebnictví. Po aktualizaci a zapracování několika změn v projektu, z nichž některé náklady naopak snížily, se stavba celkově přehoupla přes sto milionů.

Nyní bude samozřejmě záležet na tom, jakou cenu nabídnou firmy ve výběrovém řízení na zhotovitele. Otázka ovšem je, jestli a jakým způsobem se město k výběrovému řízení vůbec dopracuje. Teoreticky vyhlášení nic nebrání, zatím však není jednoznačné, jestli je pro projekt politická vůle.

Jak Ohlasy zjistily na začátku listopadu na tiskové konferenci, o dalším osudu projektu už pravděpodobně nebude rozhodovat zastupitelstvo. „Přemýšlím o tom, ale musíme to probrat z právního hlediska. Bylo by to legitimní, je to velká zakázka. Nebojím se jít s tím do zastupitelstva,“ uvedl místostostarosta s tím, že problém by ovšem byl v následných kompetencích při řízení projektu. Pokud by totiž schválení investiční akce přebralo zastupitelstvo, muselo by pak rozhodovat i o všech dalších dílčích krocích. „Kdyby si zastupitelstvo vyhradilo tuto pravomoc, už by pak muselo rozhodovat všechno,“ vysvětlil stručně tajemník David Škvařil.

Otázkou nicméně zůstává, jestli má projekt dostatečnou podporu v samotné devítičlenné městské radě. Místostarosta Lukáš Holík na začátku listopadu připustil, že necítí spokojenost všech svých kolegů s aktuální podobou projektu. Sám se ale vyjádřil jednoznačně. „Je to velký projekt, snažíme se minimalizovat možnosti budoucích víceprací. Riziko je vždycky, ale mrzelo by mě, kdybychom nešli do takové investiční akce, když jsme získali dotaci. Taková už se nebude nikdy opakovat,“ uvedl Lukáš Holík. Vstřícně se vyjádřil i druhý místostarosta Radek Šamšula (Piráti), byť nechtěl jednoznačně říct, jak bude hlasovat, až se všechny informace finálně vyjasní. „Byl bych velice rád, kdyby se park realizoval. Myslím, že tady na městě pro to děláme všechno. Něco bohužel není v našich rukou, ale v rukou projektantů,“ řekl Radek Šamšula.

Starostka Jana Syrovátková (Změna22) označuje rekonstrukci zámeckého parku jako jednu z priorit koalice – a to i ve světle získané dotace. Zároveň naznačuje určité výhrady. „Z profesního hlediska mám však několik připomínek k technickým detailům a především hospodárnosti navržených řešení. Tyto připomínky jsem předala panu místostarostovi Holíkovi, který  tento projekt dlouhodobě připravuje. Věřím, že výsledkem nakonec bude nejen krásný, ale i ekonomicky odpovídající a provozně bezvadný park, kam budeme rádi chodit trávit volné chvíle,“ vyjádřila se Jana Syrovátková.

Nyní se celou věcí budou zabývat radní na jednání ve středu 19\. listopadu. Nepředpokládá se ale, že by rovnou vyhlásili výběrové řízení. To bude nutné ještě připravit. V kooperaci se senátorkou Jaromírou Vítkovou (KDU-ČSL) také město jedná s krajem o případné další finanční podpoře. Termíny zatím mesto příliš netlačí – podle pravidel již získané dotace má být stavba hotova na podzim roku 2027, ale podle informací radnice lze bez větších problémů případně vyjednat prodloužení. „Ale to je to poslední, co bychom chtěli,“ dodal místostarosta Lukáš Holík.

### Opozice volá po transparentnosti

Jak by dopadlo případné hlasování v zastupitelstvu, se také nedá příliš odhadovat. Ohlasy oslovily zástupce všech opozičních politických uskupení, ale ti se shodnou především na jedné věci – že nemají o projektu dost informací a celý proces přípravy je netransparentní. Z toho důvodu někteří ani nechtějí říct, jestli projekt za zveřejněnou cenu 102,5 milionu korun má jejich podporu. Místostarosta Lukáš Holík přitom na tiskové konferenci uvedl, že zastupitelský seminář byl zrušen, protože o něj projevily zájem jen dvě osoby.

„Bohužel máme tak málo informací, že velmi těžko posuzujeme, jestli to ještě stojí za to, nebo už ne,“ uvedla Michaela Žejšková, bývalá místostarostka a lídryně koalice SPOLU z minulých komunálních voleb. Připomíná, že projekt byl připraven v minulém volebním období, ale cena za tu dobu narostla skoro dvojnásobně. „My k tomu zatím dostáváme na zastupitelstvu pouze ústní informaci, nanejvýš prezentaci s titulním obrázkem bez jakékoliv specifikace, co všechno bude rekonstrukce parku zahrnovat. Zastupitelský seminář byl zrušen a ani na webu města další informace nenacházíme. Pokud by rekonstrukce zahrnovala vše nezbytné v rozsahu potřebném pro všechny plochy, včetně například prostoru školního hřiště ZŠ Sušilova či okolí školičky jako ploch bezprostředně na park navazujících, a zejména pokud projekt neobsahuje nadbytečně prodražující součásti bez efektivnosti, pak stát za to může,“ vyjádřila se Michaela Žejšková s tím, že město jako investor bude doufat, že hospodářská soutěž přinese výhodnější nabídku. 

Že o něčem takovém bude rozhodovat rada bez projednání zastupitelstvem se Michaele Žejškové zdá být „v kontextu názorů a postojů politiků reprezentujících současnou koalici v minulém volebním období celkem nemyslitelné“.

Podle sociálního demokrata Petra Malacha je zveřejněná částka 102,5 milionu za rekonstrukci parku u zámeckého skleníku bezesporu vysoká a investice si zaslouží možná i větší otevřenou diskusi. „Jako opozice považujeme za důležité, aby o takto zásadním projektu rozhodovalo klidně i zastupitelstvo města, nikoli pouze městská rada. Transparentnost a zapojení veřejnosti by měly být samozřejmostí a bylo to jedno z témat, za co na nás v minulosti současné koalice kritizovala,“ uvedl Petr Malach. 

Samotná revitalizace parku je podle něj vítaný krok – jde o prostor s velkým potenciálem pro volnočasové aktivity, kulturu i komunitní život. Otázkou však zůstává, zda navržený rozsah a cena odpovídají reálným potřebám města. „V této chvíli postrádáme detailní rozpočet a jasné vysvětlení, co všechno má být za tuto částku realizováno, a proto se nám tato částka zdá příliš vysoká.  Jako SocDem jsme vždy podporovali investice do veřejného prostoru, ale za podmínky, že jsou ekonomicky odpovědné, promyšlené a reflektují i názory občanů. Věříme, že město může dosáhnout kvalitního výsledku i s rozumnějšími náklady, třeba okolo 60 milionů korun,“ vyjádřil se předseda boskovické Sociální demokracie Petr Malach.

Poměrně jasné negativní stanovisko vyjádřil bývalý starosta Jaroslav Dohnálek z ODS. Také on si ale především stěžuje na to, že k projektu nemá žádné další informace. „Neproběhl seminář pro zastupitele ani nemám k uvedenému jiné informace než od vás sdělení o předpokládané ceně. V obecné rovině – bez dalších informací – považuji tuto cenu za vysokou a vzhledem k potřebě i jiných investic především v dopravní a vodohospodářské infrastruktuře bych takovou investici nedoporučil realizovat\! Jde o moje hodnocení ve stávající situaci,“ vyjádřil se bývalý starosta pro Ohlasy.

Naopak jasnou poporu vyjadřují projektu lidovci, i když i těm chybí informace. „Rozpočet projektu jako zastupitelé nedokážeme posoudit. Chybí nám podrobnější informace. Spoléháme se tak na kompetenci úředníků, kteří na projektové dokumentaci pracují,“ vyslovila se předsedkyně boskovických lidovců Dagmar Hamalová. Připomněla, že projekt je plánován a připravován už od roku 2014 a byl a je prioritou zastupitelů KDU-ČSL. V té době se však dala přednost opravě letního kina, na kterou dnešní rekonstrukce parku navazuje. „Park u zámeckého skleníku je největším městským parkem v Boskovicích, má vysokou historickou hodnotu a s dalšími kulturními památkami vytváří velmi cenný komplex,“ připomíná Dagmar Hamalová. A potvrzuje, že kromě získané dotace 42,2 milionů korun se lidovecká senátorka Jaromíra Vítková snaží vyjednávat ještě o dotační podpoře z Jihomoravského kraje. „K takto významnému a velkému projektu chybí veřejnosti informace. Proto by bylo vhodné, aby místostarosta Lukáš Holík, který projektovou přípravu řídí, tyto informace veřejnosti sdělil. Vedení města by mělo udělat maximum pro zlevnění projektu a pro efektivitu vynaložených prostředků. Odmítnutí takto významné dotace by znamenalo zmaření investiční akce. Za volební období by se tak neuskutečnila žádná z větších investičních akcí, na které občané desítky let čekají. Projekt pro důležitost a nutnost regenerace parku podporujeme,“ shrnula na závěr postoj KDU-ČSL Dagmar Hamalová.

Velmi kriticky se naopak k projektu staví jediný zastupitel za SPD a Trikoloru Karel Trefný. „Nejen že považuji cenu za přestřelenou, ale už jsem se jednou vyjádřil: boskovický park je u empíroveho zámku, u empírové oranžérie, takže já osobně bych byl za jemnou úpravu – odstranit kostkové kruhy, upravit cestičky za zachování pískových cest, což k empírovému zámku patří, zachovat po stromolékařském zásahu stávající stromy, a spodní část, která byla původně myslím zamýšlená jako anglický park, to znamená s výhledem do krajiny, zachovat ve stávající podobě. Možná upravit v kamennou cestu asfaltku pod kinem. To za mne vše – a cena by asi byla výrazně nižší. Ale bohužel každý politik má touhu po sobě něco zanechat, no ze svého to nebuduje. Takže za mne zachovat stávající ráz s citlivou úpravou. Pokud mám v paměti studii, tak to rozhodně do Boskovic nepatří, byť mladí budovatelé se budou nad mým názorem opět pohoršovat,“ vyjádřil se pro Ohlasy Karel Trefný.

O dalším osudu stomilionové investice by tedy mělo být jasněji po středeční mimořádné radě a následném řádném jednání rady 24\. listopadu. Tehdy se také dozvíme, jestli se záležitostí nakonec budou, nebo nebudou zabývat i zastupitelé.
