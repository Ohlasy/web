---
title: "Z radnice: O parku u skleníku rozhodnou zastupitelé, výsledky ankety o přejmenování náměstí, omezení parkování"
cover-photo: https://i.ohlasy.info/i/1a48fe04.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na konci listopadu vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/1a48fe04.jpg" caption="Jedno z kontejnerových stání, u kterých dojde k omezení parkování, aby se svozová firma ke kontejnerům dostala" author="Tomáš Trumpeš" width=4032 height=3024 /%}

### Návrh rozpočtu na příští rok

V úvodu tiskové konference se vedení boskovické radnice věnovalo především návrhu rozpočtu na příští rok a také rozpočtovému výhledu, který přináší investiční plány na příští čtyři roky. Rozpočet i rozpočtový výhled již byly zveřejněny a návrhy bude schvalovat zastupitelstvo 9\. prosince. Ohlasy rozpočet představí v samostatném textu.

### Park u skleníku

V návrhu rozpočtu na příští rok je zahrnuta také částka více než 100 milionů korun na rekonstrukci parku u zámeckého skleníku. Jestli se město do této akce, na kterou získalo více než čtyřicetimilionovou dotaci, opravdu pustí, není dosud jasné. Rozhodnutí budou mít nakonec v rukou zastupitelé. „Po mnoha debatách je skutečně nejlepší varianta vzít to do zastupitelstva,“ uvedl místostarosta Lukáš Holík. Zastupitelé budou jednak schvalovat rozpočet s příslušnou částkou, jednak budou nejspíš o projektu hlasovat i v samostatném bodě. Buď přímo vyhlásí výběrové řízení na zhotovitele, čímž by ovšem převzali do své kompetence i další rozhodování o projektu, nebo budou hlasovat o doporučení městské radě, jestli má, nebo nemá, výběrové řízení vyhlásit. Místostarosta Lukáš Holík chce, aby se k projektu vyjádřili zastupitelé, ze dvou důvodů: jedná se o mimořádně velký projekt a navíc přesahuje do dalšího volebního období. Sám preferuje variantu, aby zastupitelé výběrové řízení rovnou vyhlásili; přenos dalších kompetencí na městskou radu, aby mohla projekt efektivně řídit, by se pak dal vyřešit dalším usnesením.

Podobně jako v [rozhovoru pro Ohlasy](https://ohlasy.info/clanky/2025/11/rozhovor-holik.html) místostarosta zopakoval, že někteří zastupitelé mohou vidět priority jinde. „Získali mandát od občanů a měli by rozhodnout, co je pro ně priorita a jestli se chtějí tímto směrem dát, nebo ne,“ vyjádřil se Lukáš Holík. Hlasování bude předcházet prezentace, co všechno má projekt obsahovat. Zastupitelé budou mít ještě před jednáním i zvláštní seminář.

### Náměstí 9\. května, nebo Kirchmannovo náměstí?

Město zveřejnilo výsledky ankety o [návrhu na přejmenování náměstí 9\. května](https://ohlasy.info/clanky/2025/09/namesti-devateho-kvetna.html). Tři čtvrtiny lidí hlasovaly proti přejmenování, konkrétně 675 z celkových 915 respondentů. Pro možnost *náměstí 8\. května* hlasovalo 53 lidí a pro *Kirchmannovo náměstí* 189 lidí. Drobná odchylka dvou hlasů v celkovém součtu vznikla podle radnice tím, že dva účastníci, kteří se v první otázce vyslovili proti přejmenování, v druhé otázce omylem hlasovali pro některý z nových názvů místo volby Nejsem pro přejmenování.

Na zastupitelstvu se bude hlasovat postupně o obou alternativních názvech a o možnosti název neměnit. Podle starostky Jany Syrovátkové je 915 lidí pěkné číslo. „Výsledky mě překvapily, čekal jsem, že budou vyrovnanější. Ale z účasti jako takové jsem potěšena,“ uvedla starostka. Místostarosta Radek Šamšula bere anketu jako poměrně kvalifikovaný vzorek, ačkoliv by byl rád, kdyby to dopadlo opačně. „Jsem zastáncem přejmenování,“ vyjádřil se jasně. Velké zapojení lidí pozitivně překvapilo i místostarostu Lukáše Holíka. „Výsledek bych okomentoval tak, že občané rozhodli,“ řekl Lukáš Holík.

### Opravy na ZŠ Sušilova

Základní škola Sušilova přesouvá se souhlasem radních dalších 200 tisíc z rezervního fondu na investice. V plánu je oprava a výměna radiátorů, optických kabelů a osvětlení, dále elektro práce, oprava nesoudržné, opadající omítky a následné malířské práce. „Jsou to drobné věci, které je potřeba udělat,“ okomentovala záměr starostka Jana Syrovátková.

### Omezení parkování u kontejnerů

Na deseti nových místech bude nově omezeno parkování. Dochází k tomu na základě podnětu společnosti Recovera, která se při svážení odpadu nemůže dostat ke stanovištím kontejnerů. Zákaz zastavení bude před stanovišti na Husově ulici a dále na Hybešově, na dvou místech na Legionářské, na Vyhlídce, na Sušilově, na Milánovech, na ulici Dr. Svěráka a v době svozu také na Komenského. Zákaz stání přibude na ulici Slovákově.

### Hospodaření Služeb

Radní se seznámili s hospodařením městských Služeb za období leden až září. Společnost si stojí asi o 2 dva miliony lépe, než byl letošní plán. Na rok 2026 plánují radní pro Služby dotaci 13 milionů korun, schvalovat ji bude zastupitelstvo. „Je to vyústění kroků, které s panem jednatelem poslední dva roky děláme, aby Služby Boskovice šly k většímu zisku, větším tržbám a byly finančně stabilnější,“ popsal místostarosta Lukáš Holík.

### Dotace sociálním službám

Město rozděluje také tradiční dotace sociálním službám. V prvním kole to bude necelý milion a půl především pro poskytovatele sociální prevence a sociálního poradenství a také sociální péče. Peníze obdrží Oblastní charita Blansko, Společnost Podané ruce, Práh a Paspoint. „Tento materiál se nemění a jde na schválení do zastupitelstva,“ uvedl místostarosta Lukáš Holík.

### Dotace na podporu cyklistiky

Město bude opět žádat kraj o dotaci na podporu rozvoje cyklistiky a údržby cyklistických komunikací v roce 2026\. Celkové náklady projektu jsou 120 tisíc korun, požadovaná výše podpory je 72 tisíc a spoluúčast města 48 tisíc.

### Architektonický návrh hřbitova

Od výrobce [kolumbárií](https://cs.wikipedia.org/wiki/Kolumbárium) dostalo město nabídku soutěže na vypracování architektonického návrhu hřbitova spolu s urnovou stěnou. „Dlouho nás oslovovali. Firmy vyhlásí soutěž, my se přihlásíme do dotazníku, a pokud bychom uspěli, vytvoří nám zdarma jednoduchý architektonický návrh hřbitova, který bude obsahovat umístění kolumbária. Není to nic závazného, nic neplatíme,“ uvedl místostarosta Radek Šamšula. Město zároveň eviduje vyšší zájem o pohřbívání jinou formou než do klasických hrobů.

### Mimořádná dotace pro Prostor

Radní schválili mimořádnou dotaci pro kulturní a komunitní centrum Prostor provozované spolkem Unijazz Boskovice. Peníze budou využity na provozní náklady a částečně i na investici do nového hlediště. Čerpání prostředků na pořízení hlediště bude možné po kolaudaci prostor, což je proces, který aktuálně probíhá a jehož cílem je navýšení povolené kapacity návštěvníků.

### Dary pro hasiče a skauty

Na vydání publikace Dobrovolní hasiči Blanenska přispělo město Okresnímu sdružení hasičů 5 tisíc korun. Skauti dostanou 10 tisíc korun na uspořádání tradiční Polévky pro chudé a bohaté na Štědrý den.

### Dotace

Radní schválili dotace na provoz volnočasových organizací. Namísto loňských 11 žádostí jich letos přišlo jen 7\. Podle místostarosty Radka Šamšuly vypadly některé menší žádosti a jedna větší organizace propásla termín odevzdání. Město se podle místostarosty Radka Šamšuly rozhodlo zachovat velkoryse a nabídlo jí možnost požádat o dotaci mimo dotační titul, i když i v tomto případě požádá grantovou komisi nejprve o hodnocení projektu. Nyní bude zatím rozděleno 765 tisíc korun.

Ve všech jednotlivých pilířích a programech bylo připraveno také rozdělení dotací pro sportovce. Schvalovat je budou zastupitelé.

Vyhlášen byl dotační titul na obnovu objektů, které se nachází na území městské památkové zóny Boskovice a nejsou prohlášeny kulturní památkou, na rok 2026\. Vyhrazeno je zde stejně jako loni 600 tisíc korun.

### Vyhláška o nočním klidu

Zastupitelstvo bude řešit nová pravidla pro organizátory akcí, kteří by chtěli žádat o výjimku z nočního klidu, včetně formuláře samotné žádosti. Pravidla nočního klidu se ve městě řeší dlouhodobě, podrobněji se jimi zabývalo [mimořádné červnové zastupitelstvo](https://ohlasy.info/clanky/2025/06/zastupitelstvo.html) a naše noviny jim následně [věnovaly i komentář](https://ohlasy.info/clanky/2025/06/nocni-klid.html).

### Vychází Ungarovo Zmrzačení

S podporou města připravilo nakladatelství Hrnek.eu nové vydání románu Zmrzačení od boskovického rodáka, spisovatele Hermanna Ungara. Kniha je k dostání v boskovických knihkupectvích.
