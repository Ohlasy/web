---
title: "Z radnice: Knihovna, věž pro jiřičky, tůně u Mladkova, park u skleníku"
cover-photo: https://i.ohlasy.info/i/4fa6c2e7.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci v polovině října vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/4fa6c2e7.jpeg" caption="Nová hnízdní věž pro jiřičky za finančním úřadem" author="Tomáš Trumpeš" width=4032 height=3024 /%}

Hlavním tématem tiskové konference byla informace o zvolení nového jednatele boskovické nemocnice Jana Trny a jeho představení. Téma jsme zpracovali v [samostatném článku](https://ohlasy.info/clanky/2025/11/novy-jednatel-nemocnice.html).

### Investice na ZŠ Slovákova

Městská rada souhlasila s převodem 240 tisíc korun z rezervního fondu základní školy na Slovákově ulici do fondu investic. Škola za peníze nakoupí dvě interaktivní tabule, které nahradí zastaralé nemagnetické dřevěné tabule – jednu v prvním ročníku a druhou ve třídě s hendikepovaným dítětem. „Jsem ráda, že se nám pomalu daří modernizovat školy,“ komentovala starostka Jana Syrovátková.

### Územní studie – Milánovy

Na druhý pokus hledá město zpracovatele územní studie na lokalitu Milánovy. V prvním zadávacím řízení se nikdo nepřihlásil. „Vyzvali jsme více urbanistických ateliérů, aby nám daly nabídku,“ popsala starostka Jana Syrovátková. Podrobněji jsme o záměru [informovali v říjnu](https://ohlasy.info/clanky/2025/10/z-radnice-2.html).

### Projektová dokumentace na knihovnu

Radní odsouhlasili finální znění smlouvy s vítězem architektonické soutěže na knihovnu o vypracování projektové dokumentace. Zakázka vyjde město na něco přes deset milionů korun. Vedení města původně říkalo, že projektová dokumentace včetně stavebního povolení by měla být hotová do roka, tentokrát se místostarosta Lukáš Holík vyjádřil slovy: „Ruku do ohně bych za to nedal.“ Starostka Jana Syrovátková vysvětlila, že architekt má samozřejmě ve smlouvě termín a podmínku, aby vypracoval projekt tak, aby obsahoval veškeré náležitosti, nemůže ale převzít garanci za průběh stavebního řízení. Jinými slovy jde opět o to, zda budou účastníci řízení, tedy především sousedé stavby, snahu o získání stavebního povolení napadat a zdržovat. Starostka ještě dodala, že projekt je střízlivý a citlivý, nejedná se o žádný monument, a díky tomu by měl být jeho průchod stavebním řízením jednodušší.

### Kalová koncovka v čističce odpadních vod

Investice za více než 5,5 milionů korun se připravuje v čističce odpadních vod. Jedná se o výměnu dekantační odstředivky na kalové koncovce. Ta je funguje od roku 2013, stroj je v současné době v provozu až 30 dní v měsíci při zatížení, které překračuje doporučení výrobce. V důsledku tohoto přetížení a opotřebení je již za hranicí životnosti. Město Boskovice zaplatí z takzvané plusovosti, tedy naspořených peněz u Svazku vodovodů a kanalizací, 4 miliony korun, zbytek doplatí přímo Svazek. Starostka Jana Syrovátková doplnila, že nové zařízení bude také energeticky méně náročné. Po nedávné rekonstrukci čističky odpadních vod se podle ní potvrdilo, že nová zařízení generují poměrně velké energetické úspory. „Ty se potom odráží i ve zvýšené plusovosti města Boskovice,“ vysvětlila Jana Syrovátková.

### Hnízdní věž pro jiřičky

Za finančním úřadem byla dokončena stavba hnízdní věže pro jiřičky – tedy vítěze loňského ročníku participativního rozpočtu. „Uvidíme, až přiletí jiřičky na jaře, jestli se jim tam bude líbit,“ uvedl místostarosta Radek Šamšula. 

### Tůně u Mladkova

Starostka Jana Syrovátková informovala, že byla zahájena stavba tůní na místě mokřadu mezi obchodním domem Kaufland a Mladkovem. 

### Vánoční osvětlení na ulici Kapitána Jaroše

Vánoční osvětlení se rozšiřuje i na ulici Kapitána Jaroše. Tato nová část už byla nainstalována. Podle místostarosty Radka Šamšuly je možné toto osvětlení využívat i v létě.

### Park u skleníku

Místostarosta Lukáš Holík popsal, že stále probíhají jednání s autory návrhu a projektové dokumentace na rekonstrukci parku u skleníku. Cílem je vysvětlit některé změny a jejich dopad na rozpočet. Ve středu 19\. listopadu by se měla nad projektem sejít městská rada. Poté by mělo být připraveno a vyhlášeno výběrové řízení na zhotovitele stavby.