---
title: Deset témat roku 2025
cover-photo: https://i.ohlasy.info/i/57b191dd.jpg
author: Tomáš Trumpeš
category: názory a komentáře
---

*Jako vždy na počátku roku, i letos se Ohlasy snaží pojmenovat deset témat, u kterých lze předpokládat, že bude důležité je v následujícím roce sledovat a budou budit zájem nás novinářů i veřejnosti. Přehled spojujeme s otázkami, které nad tématy vyvstávají.*

{% photo src="https://i.ohlasy.info/i/57b191dd.jpg" author="Sanjay Acharya, Wikimedia Commons" width=2327 height=1745 /%}

### Rozdělení školy

Jeden z nejočekávanějších momentů boskovického veřejného života by měl nastat hned v prvních měsících roku – ukáže se, jestli ministerstvo školství akceptuje záměr boskovické koalice rozdělit základní školu na tři samostatné subjekty. 

Posvětí ministerstvo rozdělení školy? Pokud ne, s jakým plánem na lepší fungování město a vedení školy přijdou? Pokud ano, podaří se sehnat kvalitní ředitele a zajistit plynulý přechod na nový model?

### Stabilizace nemocnice a jednání s krajem

Na konci loňského roku přišlo z nemocnice několik pozitivních zpráv – noví primáři, znovuotevření lůžkové části dětského oddělení, uzavření smluv s pojišťovnami na stávající rozsah služeb na dalších pět let. A po krajských volbách přišel také příslib, že se znovu otevřou jednání o případném převodu nemocnice pod kraj. Zároveň stále nemáme nového jednatele a nemocnici řídí starostka.

Udrží se pozitivní trend ve fungování nemocnice? Budou jednání s krajem stále připomínat spíše předstírání jednání, nebo z nich vzejde opravdu jasné stanovisko? Najde se nový jednatel?

### Soutěže na knihovnu a halu

Tento rok by měl přinést průlom u obou velkých staveb, které v Boskovicích neúspěšně připravujeme už asi dvě desítky let. Zdá se, že máme shodu na lokalitách, a měli bychom mít v ruce vítězné návrhy vzešlé z otevřených architektonických soutěží. V ideálním případě pokročíme i s tvorbou projektové dokumentace a vyřizováním stavebního povolení.

Vydaří se architektonické soutěže a vzejdou z nich kvalitní a zajímavé návrhy? Bude vše bez zbytečných komplikací pokračovat k získání stavebních povolení a zahájení staveb?

### Park u skleníku

Na začátku roku nás čeká ještě jedna důležitá zpráva – město se dozví, jestli získalo dotaci více než 40 milionů na rekonstrukci parku u skleníku, která má celkově stát přes osmdesát milionů korun. Pokud dotace vyjde, začne se stavět nejspíš na podzim. Pokud ne, čeká nás debata, co s projektem dál.

Dostane město dotaci a začne stavět? Pokud ne, povede se seriózní debata o tom, že by se měl záměr třeba částečně provést takzvaně *za vlastní*? Nebo celý projekt zamíří do šuplíku?

### Dopravní koncepce

Doprava je bezesporu jedno z klíčových témat města. Nyní se čeká na představení nové koncepce, kterou si město nechalo zpracovat a jejíž tvorba se pozdržela. Snad by to mohlo uvažování o dopravě posunout vpřed, a to na základě dat a odborných analýz.

Jaká zajímavá data a nástiny řešení dopravní koncepce přinese? Podaří se jí aktualizovat přemýšlení a posunout debatu o městské dopravě mezi politiky a veřejností?

### Křižovatka u pošty

Jeden dopravní projekt si zaslouží konkrétní pozornost – je to křižovatka u pošty. Aktuálně radnice představila několik variant řešení, které si nechává podrobněji rozpracovat a zvažuje jejich výhody a nevýhody. Pak by se mělo rozhodnout, jak křižovatku řešit.

Jakou variantu stávající vedení města vyhodnotí jako nejlepší? A podaří se najít shodu i s opozicí? Nebo je možné, že celá problematika usne a ve snahách křižovatku řešit se nebude aktivně pokračovat?

### Nový web města

Webové stránky jsou dávno důležitou součástí nejen prezentování města, ale jeho vlastního fungování. Nový web proto lze považovat za poměrně zásadní událost, zdaleka ne jen kosmetickou – když je navíc stávající web už opravdu hodně zastaralý a nepřehledný.

Podaří se vytvořit skutečně přehledný a uživatelsky příjemný nový web města?

### Rekonstrukce budovy na ulici Svatopluka Čecha

Už letos by měla odstartovat také rekonstrukce budovy bývalého štábu civilní obrany za poštou. Své zázemí zde najde Středisko volného času, část mateřské školy a volnočasové spolky. Vznikne nová veřejná budova s důležitým obsahem – to se v Boskovicích nestává každý den, každý rok, ani každé volební období.

Dotáhne se bez průtahů projektová příprava a začne se stavět? Dočká se stávající vedení města svého prvního velkého stříhání pásky?

### Skatepark

V archivu Ohlasů [najdete článek](https://ohlasy.info/clanky/2015/06/skatepark.html), ve kterém jsme v roce 2015 popisovali, jak se v Boskovicích už více než deset let volá po skateparku. O dalších deset let později to vypadá, že by volání mohlo být naplněno a skatepark by mohl být u sportparku v Doubravách postaven.

Projedou se už letos na dráze skateparku první jezdci na prknech? I ti, kteří s myšlenkou na skatepark na radnici přišli už v roce 2002?

### Sněmovní volby

Na podzim nás čekají volby do Poslanecké sněmovny a my se tak mimo jiné rok před komunálními volbami dozvíme, jaká je politická nálada v Boskovicích a v jednotlivých obcích v regionu. Na místní politiku mají celostátní voličské preference vliv jen částečný, ale zase ne zanedbatelný. Takže to bude zajímavá zpráva.

Jak dopadnou sněmovní volby v Boskovicích? Budou regionální a lokální výsledky odpovídat těm celostátním, nebo zde vypozorujeme nějaké specifické trendy? Bude se někdo z boskovických politiků relevantně ucházet o poslanecký mandát?

### 2024

A na závěr si můžete zkontrolovat, jak moc odpovídal reálnému průběhu roku náš loňský [výběr očekávaných témat pro rok 2024](https://ohlasy.info/clanky/2024/01/temata-roku.html). A jak moc se jednotlivá témata posunula.