---
title: Kulturní výběr na únor s Alžbětou Flíčkovou
cover-photo: https://i.ohlasy.info/i/5a39364e.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Naší hostkou byla tentokrát Alžběta Flíčková, která už je téměř rok předsedkyní boskovického pobočného spolku Unijazz. Ten provozuje kulturní a komunitní centrum Prostor – a právě o tom jsme si povídali. Součástí podcastu jsou i pozvánky na vybrané únorové akce, ty si zde můžete také přečíst.*

{% podcast_player file="2025/podcast/flickova.mp3" /%}

### Corde brillanti: Tania Drobysh a Vladislav Bláha

Hned zkraje měsíce, ve středu 5\. února, se bude v zámeckém skleníku konat koncert špičkových hráčů na drnkací nástroje. Vladimír Bláha, první český kytarista, který vystoupil v newyorské Carnegie Hall, a Tania Drobysh, uznávaná hráčka na mandolínu a domru, si připravili koncert s názvem Corde brillanti. A repertoár bude bohatý – od barokní hudby, přes Leoše Janáčka až po latinskoamerické rytmy. Koncert začne v 19 hodin.

### Robert Balzar Trio

Velmi pěkný hudební dárek připravila v novém roce KZMB pro příznivce cyklu Jazz and Blues. V zámeckém skleníku vystoupí Robert Balzar Trio, které možná znáte jako doprovodnou kapelu Dana Bárty. Hraje ve složení Vít Křišťan – piano, Robert Balzar – kontrabas, Kamil Slezák – bicí a většinu repertoáru tria tvoří vlastní skladby nebo úpravy (nejen) jazzových standardů. Robert Balzar Trio zahraje ve středu 19\. února od 19 hodin.

### Jazz jam \#17

Třetí čtvrtek v měsíci bude patřit jazzu\! K tradiční skupince jazz jamu se tentokrát přidá brněnský saxofonista Petr Smékal. Ve čtvrtek 20\. února od 19 hodin v Prostoru. 

### Epydemye

Na sýpku se po dvou letech vrací folková a folkrocková skupina Epydemye, držitelka ceny Anděl. Koncert nabídne průřez starší tvorbou i novinky z připravovaného alba. Koná se v pátek 28\. února od 19 hodin.

### Přednášky

Tento měsíc nás čekají přednášky na rozličná témata. Ve středu 5\. února v 17 hodin v židovském obecním domě to bude cestovatelská přednáška Jany a Vladimíra Poulíkových nazvaná Norsko – cesta na sever. O den později, ve čtvrtek 6\. února, se můžete s Hynkem Skořepou vydat do Bosny. V úterý 18 února přijede salesiánský kněz Ladislav Heryán a bude povídat také o cestě, ale v trochu jiném kontextu. Povídání *I cesta je cíl* započne v boskovické sýpce v 18 hodin. A tentýž den, tedy v úterý 18\. února, se konají ještě dvě další besedy. V 15 hodin bude Ondřej Dostál mluvit v sokolovně o geologickém vývoji Boskovicka a o dvě hodiny později, v 17 hodin, v malém sále kině Panorama proběhne autorské čtení spisovatelky Lucie Hlavinkové. Brněnská spisovatelka si připraví úryvky ze svého nejnovějšího historického románu Svátek hada.

### Divadla

V únoru je připraveno také několik divadelních představení – v sobotu 8\. hrají Lísky v Prostoru od 19 hodin improvizační longformy, v sobotu 22\. února od 19 hodin představí v zámeckém skleníku velkoopatovický soubor Teatrum monodrama Mořská hráz. A budou také divadla pro děti – hned v neděli 2\. února od 15 hodin Vodník Česílko v zámeckém skleníku, v neděli 23\. února rovněž v 15 hodin ve skleníku Divadlo SemTamFór s představením Ferda Mravenec v cizích službách. A připojit můžeme i pravidelný pořad boskovické knihovnice Pohádkové čtení s Alicí – tentokrát to bude v pondělí 17\. února od 16.30 v Prostoru na téma Láska hory přenáší.

### Muzeum

A co se děje v únoru v muzeu? Kromě probíhající výstavy Brambory a zelé, živobytí celé můžete přijít 2\. února v odpoledních hodinách na komentované prohlídky. Na tento den připadají Hromnice a tak se v muzeu můžete dozvědět, jaké pranostiky si kdysi o Hromnicích lidé na Boskovicku povídali.

Chtěli byste si na vlastní kůži vyzkoušet, jakým způsobem se kdysi dralo peří? Máte možnost 13\. února\! V 17 hodin budou manželé Kmoškovi ze Sebranic o této tradici a důležité sociální události nejen mluvit, ale připraví si také workshop. 

### Kino

Několik zajímavých projekcí připravilo jako vždy i boskovické kino – kupříkladu v neděli 16\. února od 19 hodin se koná další divadelní záznam, tentokrát z ostravského Divadla Petra Bezruče, konkrétně představení Šikmý kostel podle románu Karin Lednické. Ve středu 12\. února proběhne od 19.30 v rámci přehlídky Tady Vary projekce česko-slovenského filmu Ta druhá.

### Smrtfest

Poslední pozvánka je na Smrtfest. Šestý ročník festivalu o smrti a umírání proběhne letos v pátek a sobotu 21\. a 22\. února v Prostoru. Přijede například nestor paliativní péče Ondřej Sláma a společně s evangelickým farářem Jiřím Burešem a lékařem Janem Machačem budou mluvit nejen o etických dilematech, které s sebou rozvoj péče o vážně nemocné pacienty přináší. Dalším tématem bude například perinatální ztráta.