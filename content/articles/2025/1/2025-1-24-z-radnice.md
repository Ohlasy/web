---
title: "Z radnice: Oprava hřiště a nová budova na Komenského, strategie vzdělávání, soutěž na knihovnu, loučení s kruháčem"
cover-photo: https://i.ohlasy.info/i/606f1e16.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady ve druhé polovině ledna vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/606f1e16.jpeg" author="Tomáš Trumpeš" caption="Na tomto místě poblíž supermarketu Albert vyroste nová multifunkční budova" width=4032 height=3024 /%}

### Výměna povrchu na fotbalovém hřišti

Městská rada už vybrala dodavatele nového povrchu na fotbalovém hřišti v Červené zahradě. Investice přijde na necelých čtrnáct milionů korun a zahrnuje také nové zavlažování a osvětlení. Vše se ovšem uskuteční pouze v případě, že město získá desetimilionovou dotaci, což by mělo být jasné do konce prvního čtvrtletí letošního roku. Práce by pak proběhly během letní pauzy fotbalových soutěží.

### Oprava hřiště a nová budova na ulici Komenského

Vedení města uzavřelo dohodu se stavitelem nové multifunkční budovy na ulici Komenského u Alberta, konkrétně v místě, kde se v posledních letech před Vánocemi prodávají vánoční stromy. Dům zde bude stavět společnost Pentaco, která kromě toho zrekonstruuje nedaleké dětské hřiště mezi prodejnou Coop a mateřskou školou na Komenského ulici. Podle starostky Jany Syrovátkové je to kompenzace především za to, že město investorům připravuje kvalitní infrastrukturu, aby podnikatelé mohli rozvíjet svoje záměry. „Jsme velice rádi, že se nám daří s jednotlivými investory takto navazovat užší spolupráci. Je to pozitivní pro obě strany i pro naše občany,“ vyjádřila se starostka.

### Kontejnery na oděvy a textil

Od letošního roku mají obce zákonnou povinnost sbírat od občanů odděleně textilní odpad. Boskovice pokračují ve spolupráci s firmou TextilEco, která provozuje síť kovových kontejnerů na textil. V Boskovicích je takových kontejnerů 16 a za každý město platí ročně tisíc korun. Místostarosta Lukáš Holík doplnil, že v minulosti město s touto firmou spolupracovalo také na výsadbě nových stromů – nyní je zájem pokračovat a hledá se vhodné místo.

Od příštího roku bude mít město za povinnost také sběr gastroodpadu. Nyní má rok na to, aby připravilo a vybralo vhodnou variantu řešení. Velkou radost projevil místostarosta nad tím, že občané velmi dobře využívají i biotejnerů u bytových domů. Kromě toho dnes město řeší přesun popelnic z Plačkovy ulice v památkové zóně.

### Smlouvy na hrobová místa

Od letoška bude pro město uzavírat nájemní smlouvy na hrobová místa nový správce hřbitova, pohřební služba Holub. Ceny zůstanou nezměněné – pronájem hrobových míst zahrnuje dvě položky, a to nájemné z hrobových míst 10 korun za metr čtvereční za rok a hřbitovní služby 55 korun za metr čtvereční za rok.

### Plán péče o zeleň

Odbor tvorby a ochrany životního prostředí představil plán na letošní rok. „Letos budeme pilotně zkoušet půdní injektáž okolo vytipovaných stromů na Masarykově náměstí a na náměstí 9\. května, kde se kolem stromů hodně chodí a je tam zhutnělá půda,“ upozornil na jednu novinku místostarosta Radek Šamšula.

### Strategie předškolního vzdělávání a základního školství

Město má hotovou strategii předškolního vzdělávání a základního školství. Nyní bude předložena ke schválení zastupitelstvu. Pak bude veřejně dostupná. Podle starostky Jany Syrovátkové se v ní počítá s oběmi variantami pokračování základní školy – tedy i s rozdělením, i se zachováním jedné instituce. Jestli ministerstvo záměr rozdělit školu schválí, by mělo být jasné do konce ledna.

### Dotace na provoz volnočasových organizací

Městská rada doporučila rozdělit dotace na provoz volnočasových aktivit tak, že všichni žadatelé dostanou plnou výši žádané podpory. Celkem se totiž sešly žádosti za necelých 940 tisíc, a vzhledem k odpovídající vyhrazené částce se tak žádná z 11 žádostí nemusela krátit. Pouze v jednom případě se požadovaná částka snížila o šest set korun, aby správně vycházela povinná dvacetiprocentní spoluúčast žadatele.

### Architektonická soutěž na knihovnu

Do otevřené architektonické soutěže na novou knihovnu bylo přihlášeno 44 návrhů. Výsledky budou známy v červnu, město je představí na speciální akci ve skleníku, kde by pak měly zůstat ke zhlédnutí ještě několik dní, a následně bude prezentace pokračovat na boskovickém náměstí. Nyní návrhy vyhodnocuje porota, kterou tvoří jako nezávislí Adam Halíř, Vítězslav Nový a Jan Sochor a za město starostka Jana Syrovátková a ředitel KZMB Ondřej Dostál. Náhradníky jsou za město Oldřich Kovář, Andrea Prajsová a Lukáš Holík, jako nezávislí Petra Houdová a Roman Čerbák.

### Poptávka materiálů z války

Pro zhotovení videodokumentu k výročí osmdesáti let od konce druhé světové války hledá město ve spolupráci s muzeem zajímavé materiály z období okupace, náletu na Boskovice i osvobození: fotografie, dokumenty, předměty, jiný obrazový materiál. Pokud podobnými materiály disponujete, ozvěte se na kontaktní mail muzeum@muzeum-boskovicka.cz.

### Vedení nemocnice

Vedení města pokračuje v debatě o tom, jak řešit situaci v nemocnici, kterou aktuálně vede starostka Jana Syrovátková, protože jednatele se nepodařilo ve výběrovém řízení vybrat. „Debata se vyvíjí, hledáme co nejlepší řešení,“ uvedla starostka. Termín nového výběrového řízení se podle ní ladí. Místostarostka Lukáš Holík doplnil, že je zřejmé, že aktuální stav nemůže trvat dlouhodobě.

### Loučení s kruháčem

Nová dopravní koncepce bude představena dopravní komisi, pak zastupitelům na semináři a poté přibližně na přelomu února a března veřejnosti. Součástí koncepce je i dopracování návrhu na řešení křižovatky u pošty – vedení města představilo na zastupitelstvu čtyři varianty, ale neuvedlo jasnou preferenci. Zatím starostka Jana Syrovátková uvedla, že pro ni je důležité zachovat stávající podobu památníku, což by znamenalo definitivně opustit předchozí variantu kruhového objezdu. Místostarostka Lukáš Holík se vyjádřil negativně k jakékoli variantě kruhového objezdu, světelná křižovatka pro něj zůstává s otazníkem a nejdůležitější mu přijde osvětlit přechody. „A to, že je tam dvě nebo tři hodiny za den nějaká špička – to je holt realita ve všech městech,“ uvedl Lukáš Holík s tím, že to není důvod investovat desítky milionů korun do křižovatky, když má město další řadu důležitějších investičních projektů, kupříkladu vybudování nového Střediska volného času a prostor pro mateřskou školu hned vedle v budově bývalého štábu civilní obrany.