---
title: "Z komisí: Sportovní komise řešila hlavně halu a dotace do sportu. A přicházela s konkrétními návrhy"
cover-photo: https://i.ohlasy.info/i/0dnvjyl.jpg
author: Tomáš Trumpeš
category: seriály
serial: komise
---

*Komise jsou iniciativním a poradním orgánem městské rady, přijímají usnesení, která mají doporučující charakter. To sice nezní dvakrát atraktivně, ale ve skutečnosti komise řeší až překvapivě zajímavá témata a podněty, které můžete najít ve veřejných zápisech z jejich jednání. Rozhodli jsme se proto postupně představit dosavadní fungování komisí v tomto volebním období, po předchozí [sociální komisi](https://ohlasy.info/clanky/2024/04/socialni-komise.html) jsme tentokrát vybrali komisi pro tělesnou výchovu a sport.*

{% photo src="https://i.ohlasy.info/i/0dnvjyl.jpg" caption="Velká část sportu se v Boskovicích soustředí do sportovního areálu Červená zahrada" author="Tomáš Znamenáček" width=4801 height=3200 /%}

Komisi pro tělovýchovu a sport vede Vladimír Petrů, radní za Změnu22 a fotbalový trenér. Dále do ní byli jmenováni Vlastimil Slaný, Bohdan Charvát, Petr Jedlička, František Učeň, Jindřich Mládek, Radek Stříž, Michaela Žejšková, Michal Knödl, Filip Jimramovský, Erik Řezník, Michaela Dufková a Jan Havlíček. Tajemníkem komise je úředník Milan Sivera.

Za dva roky od svého jmenování se komise sešla celkem čtyřikrát. Klíčová témata jsou samozřejmě sportovní hala a také parametry dotačního titulu pro sport. 

Hned na svém prvním jednání v dubnu roku 2023 se komise zabývala právě úpravou dotačních pravidel. Michaela Žejšková, lídryně koalice SPOLU a předsedkyně boskovické TOP 09, navrhovala zrušit dotační program pro oddíly dospělých. Jinak se řešily podrobnosti ohledně termínu podávání žádosti, proplácení cestovného a také věková hranice podpory mládeže – jestli má být stanovena do 19, nebo do 21 let.

Diskutoval se také návrh na zavedení nového dotačního titulu na podporu trenérů, který stávající koalice posléze skutečně spustila. Komise v té době také přijala informace o plánované architektonické soutěži na generel Červené zahrady a o skateparku.

Druhé jednání komise proběhlo na konci letních prázdnin 2023\. Hlavním tématem byly dotace, protože v té době město připravovalo vyhlášení dotačních titulů na další rok. Radek Stříž navrhl úpravu parametrů pro hodnocení velikosti akcí v dotačním programu Sportovní a volnočasové aktivity. U samotných dotací pro sportovní kluby se debatovala řada parametrů. Opět věkový limit pro mládež, který může být u různých sportů a jejich juniorských soutěží různý. Probíral se i počet aktivních účastníků na tréninku, což je problém hlavně na zimním stadionu, kde fungují dva hokejové kluby a je ekonomicky neefektivní dotovat tréninky pro malý počet hráčů. Další návrhy byly spíše formálního charakteru. Sportovní komise dále podpořila již připravený návrh dotací pro trenéry mládeže a přijala informaci o v té době již běžící soutěži na generel Červené zahrady. Radek Stříž požádal o opravu schodů ke kabinám na fotbalovém hřišti.

Komise se opět sešla na konci února 2024, to už měla k dispozici výsledek soutěže na generel Červené zahrady a rozběhla se příprava zadání na architektonickou soutěž na sportovní halu. Hostkou na tomto jednání komise byla starostka Jana Syrovátková (Změna22), která obě témata společně s Vladimírem Petrů členům komise představila.

K připravovaným parametrům sportovní haly navrhla komise velikost hrací plochy 46 krát 26 metrů, posilovnu, větší počet sociálního zázemí, místnost na pomůcky vedle gymnastického sálu, klubovny pro sportovní kluby, masérnu a větší manipulační vjezd.

Dále komise schválila finální podobu dotačního titulu pro trenéry mládeže, do kterého město vložilo půl milionu korun. Komise také navrhla vyřadit ze svého složení Erika Řezníka pro jeho opakovanou neomluvenou neúčast na jednáních.

Zatím poslední jednání komise proběhlo ve druhé polovině října loňského roku. Jednání bylo svým složením specifické, protože se komise sešla v poměrně malém, neusnášeníschopném počtu šesti členů. Zároveň byli hosty jednání zástupci sportovních klubů a vedoucí investičního odboru radnice Petr Zouhar, protože se probíralo finální zadání soutěže na sportovní halu.

Návrhy a připomínky se týkaly v hlavním sportovním sále světlé výšky haly devět metrů, lajnování maximálně pro tři sporty, povrchu sportovní plochy a osvětlení. U lezecké stěny komise podpořila variantu jejího stavebního oddělení od hlavní sportovní plochy a samostatného zázemí. V malém sále se upřesnily rozměry, aby vyhovovaly turnajům stolního tenisu. Zopakoval se požadavek na posilovnu, specifikovaly se požadavky na šatny, klubovny, hygienické zázemí, bufet a vstupní halu s recepcí.

Celé čtvrté a zatím poslední jednání sportovní komise bylo zaměřeno právě na zadání pro architektonickou soutěž na sportovní halu. [Ta byla aktuálně vyhlášena](https://ohlasy.info/clanky/2025/01/hala-soutez.html) a podle vyjádření starostky Jany Syrovátkové je nakonec na jejích parametrech shoda jak v komisi, tak u sportovních klubů. Výsledky soutěže budou známy v říjnu letošního roku.