---
title: Boskovické politice na sociálních sítích vévodí Petr Malach. Někteří je ignorují úplně
cover-photo: https://i.ohlasy.info/i/db7eb677.jpg
author: Tomáš Trumpeš
category: zpravodajství
tags: politika
---

*Letos nás čekají sněmovní volby a mimo jiné se znovu ozývají hlasy politických analytiků, jaký význam dnes v politice hrají sociální sítě. V Česku je to především Facebook, na kterém je obrovská část voličů. Jak si v tomto ohledu počínají boskovičtí politici a s jakou odezvou?*

{% photo src="https://i.ohlasy.info/i/db7eb677.jpg" author="Tomáš Znamenáček" width=4032 height=3024 /%}

Do komunálních voleb zbývá ještě rok a tři čtvrtě, což je ovšem doba, kdy už před čtyřmi lety začínala aktivita těch, kteří v nich nakonec uspěli. A ta se odehrávala mimo jiné na sociálních sítích. Navíc platí, že popularitu na sítích si nevytvoříte za den a pokud zde chcete voliče oslovovat, musíte zde publikovat pravidelně a dlouhodobě. Jedině tak nasbíráte větší počet sledujících, které potřebujete přetavit na voliče.

{% datawrapper_chart id="GoHzD" /%}

### Změna22

Minulé komunální volby vyhrálo v Boskovicích poměrně těsně uskupení Změna22. To má teď na začátku roku 2025 na svém facebookovém profilu 444 sledujících. Profil za poslední měsíce vykazuje aktivitu asi tak 4–5 příspěvků měsíčně, kromě vánočních a novoročních přání zde najdeme hlavně pozvánky na konkrétní akce, na kterých se Změna22 podílí, ale také vysloveně politický obsah – jako třeba výstup z jednání zastupitelstva.

Vedle toho ještě existuje individuální politický profil lídryně Jana Syrovátková – starostka Boskovic. Starostka zde má 874 sledujících, tedy skoro dvakrát tolik než domovské uskupení. Kromě sebeprezentačního a politického obsahu je zřejmé, že klíčovým tématem Jany Syrovátkové je nemocnice, kterou aktuálně řídí i jako jednatelka.

### Naše Boskovice

Těsně druhé skončilo ve volbách uskupení Naše Boskovice, které vede člen hnutí ANO a první místostarosta Boskovic Lukáš Holík. Tento politický profil má jen 174 sledujících; v prosinci se zde objevila dvě obligátní přání, přičemž předchozí příspěvek je z ledna. Skoro rok tedy Naše Boskovice na Facebooku mlčely.

To podstatné se totiž odehrává jinde – a to na politickém profilu lídra Lukáše Holíka nazvaném ve stylu hnutí ANO Lukáš Holík má rád Boskovice. Ten má totiž 1,1 tisíce sledujících. V tomto případě je to tedy více než šestkrát více, než má profil uskupení. A tomu odpovídá i aktivita, která zahrnuje někdy i přes deset příspěvků měsíčně. Kromě politické prezentace z akcí a jednání a dokončené politické práce se zde občas objevují i názorovější příspěvky – třeba výzva k omezení silvestrovských ohňostrojů.

### Strany koalice SPOLU

Komplikovanější je logicky prezentace hlavní opoziční síly – koalice SPOLU. Ta má svůj vlastní profil, kde je 136 sledujících. Poslední příspěvek je z května loňského roku a týká se sportovní haly. Na profilu je přímo uvedeno, že slouží pro účely komunálních voleb v roce 2022, takže na otázku, jestli bude koalice SPOLU pokračovat i pro volby v roce 2026, zde odpověď zatím nenajdeme.

Vlastní profil má hlavní síla této koalice, ODS Boskovice. Sleduje ho 434 lidí a poslední příspěvek je z října 2024 – jedná se o vysvědčení, které opoziční strany vystavily vládnoucí koalici. Předtím se nějakou dobu pravidelně objevovala videa s místopředsedou místní buňky ODS Martinem Staňkem, od října však tato aktivita nepokračuje. Respektive přesunula se zčásti na jeho soukromý profil. Lídr ODS a bývalý starosta Jaroslav Dohnálek se na sociálních sítích neprezentuje.

Samostatný profil boskovické TOP 09 sleduje na Facebooku 202 lidí a za minulý rok zde najdeme jediný příspěvek – sdílení zmíněného vysvědčení opozičních stran. Lídryně Michaela Žejšková se k působení na sociálních sítích staví odmítavě.

Boskovičtí lidovci mají na svém vlastním profilu 575 sledujících. Aktivita je sporadičtější, řekněme tři čtyři příspěvky do měsíce, zčásti jsou věnovány i místní politice – obligátní vysvědčení pro koalici nechybí a objevují se i informace po jednání zastupitelstva. Vlastní politický profil má také aktuální lídryně boskovické KDU-ČSL Dagmar Hamalová, má na něm jen 76 sledujících a poslední aktivita je zde z léta 2021\.

### Sociální demokracie

Boskovičtí sociální demokraté mají na svém profilu 229 sledujících. Objevuje se zde několik příspěvků měsíčně a na první pohled je zde viditelný jeden rozdíl oproti ostatním místním uskupením – sociální demokraté hojně sdílí svá celostátní témata a stranické informace z celostátní politiky. Takže s mírnou nadsázkou můžeme říct, že současnou celostátní lídryni Janu Maláčovou zde najdeme mnohem častěji než kohokoliv z místních sociálních demokratů.

Lídr boskovické SocDem Petr Malach totiž prezentaci na stranickém profilu nepotřebuje. Na své vlastní politické stránce má skoro 2 tisíce sledujících, tedy více než osmkrát tolik než stranická buňka. A o svou komunitu se Petr Malach stará – na profilu je přes deset příspěvků měsíčně, většinou s pozitivním obsahem o dění ve městě. Boskovičtí sociální demokraté v posledních komunálních volbách pozitivně překvapili, když v době hluboké stranické krize obhájili 4 mandáty. Popularita lídra Petra Malacha na sociálních sítích může být jedním z vysvětlení.

### Piráti

Možná poněkud překvapivá situace je u Pirátů. Ti všeobecně hlásají, že internet je jejich moře, ale ti boskovičtí se alespoň na sociálních sítích v tomto moři poněkud utopili. Společnost Meta jim totiž dříve aktivní profil smazala, Pirátům se nepodařilo vyjednat jeho obnovení a nový si dlouho nezakládali – na Facebooku se objevil až na konci loňského roku a sledujících je zatím 11\. Aktivní politický profil nemá ani lídr a druhý boskovický místostarosta Radek Šamšula, takže místní Piráti s voliči na Facebooku již delší dobu zkrátka nekomunikovali. Nyní asi komunikaci chtějí obnovit.

### SPD a Trikolora

Vysloveně překvapivá situace je pak u posledního uskupení, které v roce 2022 proniklo do boskovického zastupitelstva s jedním mandátem pro Karla Trefného. Společný profil obou uskupení neexistuje, ale k nalezení je profil SPD Boskovice, který má neuvěřitelný 1 tisíc sledujících. Při bližším ohledání ovšem zjistíte, že se jedná o falešný satirický profil, který si z SPD dělá legraci. Samostatný profil má i boskovická Trikolora, kde je ovšem kromě profilové a úvodní fotky pouze status HYN SA UKÁŽE z října 2019\.