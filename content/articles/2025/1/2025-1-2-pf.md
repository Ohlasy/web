---
title: "PF 2025! Ať se daří uskutečňovat vize a plány. A výsledky chtějme i po politicích."
cover-photo: https://i.ohlasy.info/i/e7fda030.jpeg
author: Tomáš Trumpeš
---

*Snažit se vystihnout a pojmenovat jedním slovem náladu či stav společnosti je zrádné. Přesto se o to ledaskdo pokouší, takže slýcháme o společnosti rozdělené, opuštěné, frustrované či zklamané. Když jsem na sklonku roku přemýšlel o tom, jaká mi připadá česká i boskovická společnost, napadlo mě slovo unavená.*

{% photo src="https://i.ohlasy.info/i/e7fda030.jpeg" author="Tomáš Trumpeš" width=4032 height=3024 /%}

Ono těch nejrůznějších krizí bylo docela dost, některé se vlečou a některé sice odezněly, ale únava jako ta pocovidová je stále znát. Navíc se vlečou i některé konflikty, a to je rovněž únavné. Na celostátní úrovni nás čeká volební rok a zdá se, že souboji Babiš versus Antibabiš se nevyhneme. Pokolikáté už? Myslím, že společnost by už potřebovala úplně nové impulsy a nové osobnosti na té či oné straně. Nikdo opravdu perspektivní se ale zatím neobjevil, vidím spíš pokoutní obchodníky, kteří se nám budou snažit prodat falešnou představu nových nadějí za účelem vlastního profitu. Ať už finančního či mocenského. Opakování starých soubojů ale novou energii nepřinese.

A tak se hádáme o ledasčem, kromě toho, co by mělo být vlastní náplní politiky – o programu, o konkrétních řešeních, o připravenosti je uskutečnit, o schopnosti vyjednávat, domluvit se a pracovat. Právě z toho jsme myslím unavení, ale byla by velká chyba rezignovat na to, abychom po politicích v kampani chtěli ze všeho nejvíc právě toto – jasně formulované představy o tom, co chtějí v případné vládě odpracovat, čeho a jak chtějí dosáhnout.

Boskovice mají oproti celostátní politice rok navíc. Nevstupujeme do volebního, ale do předvolebního roku. Tím víc musíme chtít, aby nám politici doručili konkrétní výsledky své práce. Příští rok už bude ve znamení kampaně, politické taktiky, marketingu. Teď je ještě čas na práci – co se neudělá nebo aspoň konkrétně nenaplánuje a nerozjede letos, to už se neudělá vůbec. Specificky boskovická únava možná nyní plyne z našich vlastních zatím nenaplněných očekávání. Proto doufejme, že se bude dařit dotahovat věci do konce a uskutečňovat ve městě tolik potřebná zlepšení a inovace. A pokud ne, tak že se na druhé straně politického spektra podaří jasně formulovat alternativní vize a uvěřitelné plány. Zatím po mém soudu nevidíme tak úplně ani jedno.

To tedy přeju našemu městu. Ale i vám, publiku Ohlasů, si dovoluji na závěr popřát, aby se vám v osobních životech dařilo nacházet vzdor případné únavě dost energie uskutečňovat své osobní vize a plány a mít radost z věcí, které dokážete dotáhnout do konce. A to nejlépe v přátelském prostředí fungujících vztahů, s konflikty pouze věcnými a konstruktivními. 

Co nejméně únavných společenských jevů, hodně inspirativních setkání, nových nápadů a svěžesti do další práce přeju nám všem. I Ohlasům, které oslaví 10 let své existence. Tak snad ještě nejsme moc unavení, ani únavní :-) Díky za vaši přízeň\!

PF 2025\!