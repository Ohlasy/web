---
title: Přednášky, diskuze a setkání nabízí nová místní skupina České křesťanské akademie v Boskovicích
cover-photo: https://i.ohlasy.info/i/0720ab0f.jpeg
author: Marek Ženata
category: zpravodajství
---

*Koncem minulého roku vznikla v Boskovicích odnož České křesťanské akademie. Více nám o této organizaci, jejím místním zrodu a plánech napsal Marek Ženata, jeden ze spoluzakladatelů.*

{% photo src="https://i.ohlasy.info/i/0720ab0f.jpeg" caption="Jedno z prvních setkání místní skupiny" author="Tomáš Trumpeš" width=4032 height=3023 /%}

Ve druhé polovině minulého roku se v Boskovicích ve skupině členů evangelické a katolické církve zrodila myšlenka ekumenického setkávání, které by podporovalo a rozvíjelo intelektuální, duchovní a kulturní život v našem městě. Naše diskuze nás nakonec dovedly k myšlence připojit se k [České křesťanské akademii](https://www.krestanskaakademie.cz) (ČKA). Tedy k organizaci, která se těmto tématům věnuje již více než 25 let. K organizaci, která stojí u debat, přednášek a kulturních aktivit s křesťanským zaměřením v rámci celé České republiky. Podali jsme proto přihlášku a poté v prosinci minulého roku akademický výbor České křesťanské akademie schválil vznik naší [místní skupiny ČKA v Boskovicích](https://www.facebook.com/cka.boskovice/) – a tím dne 7\. 12\. 2024 naše skupina oficiálně vznikla. 

Co je to vlastně ta Česká křesťanská akademie? Je to občanské sdružení, které bylo založeno krátce po sametové revoluci v roce 1990 v Praze. Jeho cílem je rozvíjet křesťanský dialog, čímž v době svého vzniku navázalo na „bytové semináře“, které v době totality organizovalo disidentní hnutí. V jejím čele stál na počátku teolog a obhájce lidských práv Josef Zvěřina. Po jeho smrti stojí v čele ČKA prof. Tomáš Halík, aktuálně společně s evangelickým teologem prof. Pavlem Hoškem a historikem Jaroslavem Šebkem. Křesťanská akademie pořádá široké spektrum aktivit: od odborných přednášek a pořádání seminářů a diskusních fór přes vydávání [časopisu Universum](https://www.krestanskaakademie.cz/casopis-universum/) nebo odborných publikací až po organizaci letních škol či kulturních akcí.

Již od vzniku akademie ale byly zakládány také místní skupiny. Ty hrají důležitou roli v její činnosti hlavně tím, že umožňují přímé zapojení jednotlivců do aktivit ČKA na regionální úrovni. Místních skupin je v České republice aktuálně kolem sedmdesáti. Každá funguje jako samostatná buňka a každá sama autonomně organizuje akce, přednášky, diskuse a další kulturní nebo vzdělávací činnosti.

Takovéto aktivity chceme pořádat i my v Boskovicích. Máme v úmyslu nabídnout pro širokou veřejnost přednášky, diskuze nebo setkání s hosty z různých oblastí, jako je teologie, filosofie, literatura nebo umění. 

Rádi bychom vytvořili prostor pro setkávání lidí, kteří mají zájem o hlubší porozumění křesťanství a jeho vztahu k současné společnosti. Chceme vnášet do veřejného prostoru v našem regionu otevřenou diskuzi o hodnotách, které jsou pro nás jako křesťany důležité. Naším cílem je zaměřit se na aktuální společenská témata a hledat odpovědi na otázky, které dnes mnoho lidí trápí, s ohledem na křesťanské kořeny naší kultury. Důležitý je pro nás také ekumenický dialog mezi členy různých křesťanských církví.

Plánujeme proto pravidelná setkávání, která budou zahrnovat nejen odborné přednášky, ale i neformální diskuze, workshopy a kulturní aktivity. První veřejná akce se uskuteční 18\. 2\. v Boskovicích na Sýpce v 18.00, kdy bude naším hostem „pastor undergroundu“ Ladislav Heryán, kněz, filozof a zpěvák, který k nám zavítá s přednáškou „I CESTA JE CÍL“. Doufáme také, že zazpívá některé své písně, a věříme, že rozproudí i následnou diskuzi. Na tuto i na další akce zveme všechny, kdo hledají odpovědi na současné otázky lidské existence a života jak společnosti, tak i jednotlivce ve světle křesťanských kořenů naší kultury.
