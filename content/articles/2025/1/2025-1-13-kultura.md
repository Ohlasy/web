---
title: Kulturní výběr na leden s Petrem Buchalem
cover-photo: https://i.ohlasy.info/i/dc82bb1f.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Naším hostem byl tentokrát Petr Buchal, pedagog na boskovickém gymnáziu, který přeložil a připravil k vydání knihu „Přežití a láska. Dvojí útěk před nacisty“. A právě o této knize jsme si povídali. Součástí podcastu jsou i pozvánky na vybrané lednové  akce, ty si zde můžete také přečíst.*

{% podcast_player file="2025/podcast/buchal.mp3" /%}

### Petr Rímský – koncert s těmi, které mám rád

*Včera cestou z hospody jsem viděl, jak padá hvězda*  
*A napadla mě při tom spousta divnejch přání*  
*Padala dost dlouho a tak, i když se to nezdá*  
*Napadla mě řada věcí který nejsou k mání*

Známého písničkáře a vynikajícího kytaristu napadlo třeba i udělat koncert v Boskovicích. Jeho tvorbu, do které spadají i zmíněné verše, si můžete přijít poslechnout ve středu 15\. ledna do zámeckého skleníku. V písních Petra Rímského rozpoznáte kromě folku také šanson nebo blues. Máte se rozhodně na co těšit. 

### Big Band Svitavy \+ Etien Band Jevíčko

Další koncert připravila KZMB tentokrát v sokolovně, kde zahrají dva orchestry, které vznikly při základních uměleckých školách a věnují se swingu nebo muzikálovým a tanečním písním. Nejprve to bude Big Band Svitavy a poté Etien Band Jevíčko. Vše proběhne v sobotu 18\. ledna od 18 hodin.

### Hetty Kate Trio (Austrálie/CZ)

Hetty Kate je australská swingově-jazzová zpěvačka, která podle hudebních kritiků patří mezi nejtalentovanější umělkyně současné generace na jazzové scéně. Zaposlouchat se do Hettyina neobyčejného a snadno rozeznatelného hlasu můžete ve středu 22\. ledna v zámeckém skleníku. Doprovázet ji bude Libor Šmoldas na kytaru a Nick Haywood na kontrabas.

### Akce ZUŠ

Několik akcí připravuje ve svém sále boskovická základní umělecká škola – nejprve to bude ve čtvrtek 23\. ledna v 17 hodin žákovský koncert, poté v sobotu 25\. ledna od 16 hodin akordeonový koncert, který završí předcházející akordeonový workshop, a konečně ve čtvrtek 30\. ledna od 17 hodin Podvečer s poezií a prózou, který připravují žáci literárně-dramatického oboru. 

### Cestovatelské přednášky

V Boskovicích v lednu proběhnou dvě cestovatelské přednášky. První se jmenuje Na kole indickým venkovem, pořádá ji muzeum v židovském obecním domě ve středu 15\. ledna v 18 hodin a cestovatel Pavel Hodál na ní představí svoji 1300 km dlouhou cestu na kole po Indii. Druhá přednáška bude patřit dobrodruhovi Jiřímu Kolbabovi. KZMB ho uvítají ve čtvrtek 30\. ledna od 19 hodin v zámeckém skleníku a bude vyprávět o Norsku – od jižního Kristiansandu přes Stavanger, Oslo a kouzelný Bergen až na Lofoty nebo Špicberky. 

### Deichmanova knihovna v Oslu

Boskovická knihovna zve na přednášku Zory Javorské o Deichmanově knihovně v Oslu. Jedná se o architektonicky mimořádně zajímavou stavbou a přednáška má být příležitostí pobavit se o tom, co by se z tohoto úchvatného nápadu dalo přenést k nám do Boskovic. Přednáška je určena všem, kteří vidí v knihovnách otevřený, inkluzivní veřejný prostor a kterým není osud boskovické knihovny lhostejný. Koná se ve čtvrtek 23\. ledna v 17.30 v kině.

### Kino 

V rámci už jedenáctého ročníku přehlídky Scandi, tedy toho nejlepšího, co nabízí současná skandinávská filmová tvorba, promítne kino Panorama pět filmů. Ve středu 15 ledna od 19 hodin to bude snímek Hammarskjöld – Boj za mír o švédském politikovi, diplomatu a mimo jiné také držiteli Nobelovy ceny za mír Dagu Hammarskjöldovi. Připravena je ale také dánská detektivka Nesmírný, laponský film Raketa, nekorektní animovaná komedie Spermagedon, dánské sci-fi Věčný anebo islandské mysteriózní krimi Chlad. 

A speciální promítání, které už nesouvisí s festivalem Scandi, proběhne ve čtvrtek 16\. ledna o půl osmé. Film Od marca do mája vypráví nenápadný, ale mimořádně autentický a intimní portrét o lidské soudržnosti a péči. Přijedou jej představit režisér Martin Pavol Repka a střihač Benjamín Kolmačka.

### Divadlo

V lednu proběhnou také dvě divadelní akce – nejprve v pátek 17\. ledna od 19.30 tradiční impro boskovických Lísek a pak v pátek 31\. ledna od 19 hodin v sokolovně divadelní komedie Perfect Days pro ženy, které chtějí být šťastné, a muže, kteří se toho nebojí.

### Uvedení knihy „Přežití a láska. Dvojí útěk před nacisty“

V boskovickém muzeu bude představena kniha, která je předmětem rozhovoru v našem lednovém kulturním podcastu. Pojednává o nejstarší boskovické přeživší holocaustu a muzeum ji představí v neděli 26\. ledna od 14 hodin v rezidenci.