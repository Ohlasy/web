---
title: "Skatepark otevřen. Bude sloužit nejen skejťákům, ale i koloběžkářům a kolařům"
cover-photo: https://i.ohlasy.info/i/3bbaabeb.jpg
author: Tomáš Trumpeš
category: zpravodajství
---

*V sobotu 18\. října byl v Boskovicích slavnostně otevřen nový skatepark. Shrnujeme proto jednak podrobnosti ke stavbě, ale také úsilí, které jí předcházelo, a první dojmy hlavních aktérů.*

{% photo src="https://i.ohlasy.info/i/3bbaabeb.jpg" author="Oto Matal" width=7008 height=4672 /%}

„Na tenhle rozhovor jsem se těšil. Konečně bude jiný, než ty předchozí,“ říká na začátku našeho setkání Radek Přibyl. Skejťák, který se stal tak trochu mluvčím skejtařské komunity a hlavně jejím zástupcem v jednáních s radnicí ve snaze vybudovat v Boskovicích skatepark. 

Když jsme s Radkem [mluvili v Ohlasech před deseti lety](https://ohlasy.info/clanky/2015/06/skatepark.html), přišlo nám neuvěřitelné, že se tomuhle úsilí věnuje už patnáct let. Dnes je to tedy čtvrt století. Na radnici přišel poprvé v roce 2000 a nejdřív byl vlastně docela úspěšný – podařilo se dosáhnout nákupu překážek a vybudování skateparku na Mánesově ulici. Zastupitele tehdy přesvědčil hlavně tehdejší starosta Josef Dohnálek. „Řekl jim, že mladí jsou budoucnost a nesmíme je ztratit,“ vzpomíná Radek Přibyl. Před komunálními volbami v roce 2006 byl skatepark po stížnostech na hluk zrušen a od té doby se hledala nová lokalita.

Variant se postupně objevilo mnoho a nakonec se skatepark slavnostně otevřel v polovině října v Doubravách, vedle stávajícího sportparku. Boskovičtí skejťáci byli do procesu přípravy vtaženi a s výsledkem jsou podle Radka Přibyla spokojeni. Měli poměrně jasnou představu, co by ve skateparku chtěli, i během stavby na místo chodili a hlídali třeba přesnou výšku překážek. Nakonec byli v září pozváni, aby nový skatepark vyzkoušeli. „Přišel jsem tam o pět minut dřív a byli tam jen dělníci, kluci ještě nedorazili. Takže jsem tam projel první stopu. Bylo to super. Na otevření jsem si říkal, ať mě někdo štípne, jestli je to vůbec pravda,“ líčí Radek Přibyl. 

Při koncipování skateparku byl podle něj nejdůležitější aspekt, ke kterému se během rozhovoru několikrát vrací. „Aby to bylo pro začátečníky, středně pokročilé i pokročilé a aby to bylo udělané tak, aby se začátečníci mohli rychle zlepšovat,“ popisuje hlavní záměr. Ten se podle něj vydařil. Věří, že boskovická komunita skejťáků, jezdců na koloběžkách i na kolech bude fungovat a bude se rozšiřovat, když bude mít konečně zázemí. Samotná podoba sportparku z betonových monolitů je podle něj to nejkvalitnější, co je v současné době možné pořídit. „Nejdéle to vydrží a nedělá to hluk,“ zmiňuje hlavní výhody Radek Přibyl.

Spokojen je i s výběrem lokality. Ostatně sám začínal jako teenager jezdit na parkovišti s točnou pro autobus za hřbitovem. Výhodou místa bylo i to, že vyžadovalo minimum terénních úprav a skatepark tam šel dobře zakomponovat. „V létě tam bude sice hodně svítit, ale na druhou stranu to bude taky po dešti rychle vysychat. Taky je to dobré v tom, že na každé místo v Boskovicích je to odtud z kopce,“ dodává Radek Přibyl.

{% photo src="https://i.ohlasy.info/i/b06c142a.jpg" author="Oto Matal" width=7008 height=4672 /%}

### Byla to jediná možnost

Celkové náklady na vybudování skateparku činily něco přes 5,5 milionu korun a vzhledem k tomu, že nebyla vypsaná žádná vhodná dotace, město je zaplatilo z vlastního rozpočtu. „Na tento okamžik jsme v Boskovicích čekali více než dvacet let. A o to větší mám radost, že se nám podařilo dotáhnout projekt, který přinese pohyb, energii i radost nové generaci sportovců,“ uvedl na slavnostním otevření místostarosta Lukáš Holík (Naše Boskovice), který se o vznik skateparku zasazoval už od svého vstupu do politiky a stavbu měl v poslední době na starosti. I on je spokojený s finální lokalitou a zdůrazňuje, že v centru města jednoduše není takový prostor, aby se tam dal skatepark vybudovat, leda snad na úkor jiného stávajícího hřiště. „Takže tohle byla jediná možnost,“ říká s tím, že stávající lokalita má výhodu krásného prostředí a zázemí sousedního sportparku. „Všechny lokality selhaly a my už jsme fakt potřebovali, aby to někde bylo. Skatepark je takové lákadlo, že si tam děcka zajdou,“ souhlasí Radek Přibyl, který se neobává, že by bylo místo příliš daleko od centra.

Také místostarosta Lukáš Holík si pochvaluje spolupráci s těmi, kdo budou skatepark využívat. „Dal jsem volnou ruku našim skejtákům a kolařům, ať si namyslí, co tam chtějí, protože oni to budou využívat. Teď mám velkou radost a skejťáci mají velkou radost, že se to povedlo a dotáhlo do konce, “ popisuje Lukáš Holík. 

O další provoz skateparku se budou starat městské Služby, náklady by se měly pohybovat v řádu desítek tisíc korun ročně. „Věřím, že skatepark se stane živým místem setkávání mladých lidí – místem, kde budou trávit čas venku, v pohybu, a kde vznikne komunita, která bude Boskovice dál propojovat,“ vyjádřil se místostarosta Lukáš Holík v projevu při otevření skateparku.

Radek Přibyl říká, že navzdory dlouhodobé absenci skateparku je i stávající komunita pořád silná a nemá strach, že by o využití nebyl zájem. A plánují ve skateparku pořádat i závody. „Já už jsem veterán, ale jsou tady kluci, kteří jezdí výborně. Nová děcka budou mít dobré vzory. Když teď máme stánek, tak to bude dobré. Dají se dělat akce, komunitu to přiláká. Navíc za tu dobu, co se to v Boskovicích řešilo, se stal ze skejtu olympijský sport,“ připomíná Radek Přibyl.