---
title: Kulturní výběr na říjen s Gabrielou Sauer Kolčavovou
cover-photo: https://i.ohlasy.info/i/6a0ef718.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát byla hostkou kurátorka Galerie Otakara Kubína Gabriela Sauer Kolčavová, která nám odhalila i jednu opravdu exkluzivní informaci o dalším programu. Součástí podcastu jsou i pozvánky na vybrané říjnové akce, ty si zde můžete také přečíst.*

{% podcast_player file="2025/podcast/kolcavova.mp3" /%}

### Dny architektury

Den architektury se v Boskovicích natáhne hned na tři dny, poděkovat za to můžeme jako obvykle architektu Petru Ondráčkovi. Ten nejprve zahájí svou výstavu LEGO Architektura v galerii Pruh, poté si připravil na čtvrtek 2\. října od 17 hodin v Prostoru přednášku *Boskovice – architektura 1848–2023* a v pátek 3\. října uvítá na desátém setkání z cyklu ArchiTalk vzácného hosta – hudebníka Vladimíra 518, který se rovněž zabývá mnohdy stigmatizovanou architekturou z let 1958–1989.

### Koncerty v Prostoru

V říjnu se můžeme těšit na řadu hudebních večerů. A protože je jich opravdu hodně, rozdělili jsme je na koncerty, které se uskuteční v Prostoru, a koncerty KZMB. V Prostoru proběhne v sobotu 4\. října ve 20 hodin další večer z cyklu Vinyla. Na jednom pódiu se tentokrát potkají liberečtí Drom, intenzivní směs hardcoru, metalu a post-rocku oceňovaná za konceptuální album Tady Bůh není, a energická screamo/emo-hardcore čtveřice nulajednanulanula. V pátek 10\. října od 20 hodin bude metalistický večírek – vystoupí slovenská crustová mašina Adacta, trutnovští thrash metalisti Exorcizphobia, brněnský black metal Kronstadt a blanenská Macocha. Ve středu 15\. října od 19.30 přijedou a zahrají slovenští Tolstoys a představí novou desku The Buzz (na které jsou prý strhující a přitom laskaví) a vystoupí taky senegalský umělec Alibeta. O den později, ve čtvrtek 16\. října, proběhne tradiční a oblíbený Jazz Jam, jehož hostkou bude saxofonistka Veronika Dražková, a posledním kulturním zážitkem měsíce v Prostoru bude 18\. října v rámci cyklu vážně? jazzová a improvizovaná hudba v podání Dust in the Groove.

### Koncerty KZMB

Hvězdná jména se objevují v říjnovém koncertním programu KZMB. V úterý 7\. října vystoupí od 19 hodin ve skleníku se svým recitálem legendární písničkář Karel Plíhal. Ve středu 22\. říjda zde proběhne další setkání Open Mic. V sokolovně se koná ve středu 15\. října od 19 hodin kabaretní talkshow s písněmi nejen Petra Skoumala, uvádí ji Václav Kopta a nese název S úsměvy Donkichotů. No a rovněž na sokolovně zahraje v sobotu 25\. října valašskomeziříčská legenda Mňága a Žďorp. A aby toho nebylo málo, zahraje ještě ve středu 29\. října od 20 hodin v zámeckém skleníku v rámci cyklu Jazz & Blues nadějná mladá česká kapela Steven’s. 

### Mikroteatro: O zrzavé vlčici 

V neděli 5\. října můžete přijít s dětmi na divadelní soubor Mikroteatro do Prostoru. Představení *O zrzavé vlčici* je láskyplný příběh vycházející z knižní předlohy Louve (Vlčice) francouzské spisovatelky a ilustrátorky Fanny Ducassé obohacený citacemi básní Jana Skácela a Františka Halase. Představení bude hráno dvakrát, a to v 15.30 a následně v 16.30 a je vhodné pro děti od dvou let.

### Divadlo ProART: Píseň pro Viktorku

*Milostný dopis přes proud století* je podtitul představení Píseň pro Viktorku, ve kterém divadelní a taneční soubor ProART pod vedením Martina Dvořáka vychází ze Seifertovy básně Píseň o Viktorce a rozvíjí tuto básnickou skladbu jako milostný dopis Seiferta Boženě Němcové. Příběh slavné knižní postavy se tu zrcadlí na pozadí spisovatelčiných dopisů jejím osudovým mužům. Pro Boskovice je speciální ještě jeden aspekt inscenace – hudbu k němu složili Irena a Vojtěch Havlovi, takže představení ve čtvrtek 9\. října od 19 hodin bude zároveň vzpomínkou na Vojtěcha, který skoro přesně před rokem [opustil tento svět](https://ohlasy.info/clanky/2024/10/vojta-havel.html).

### Divadlo Nebojsy

V pátek 24\. října v 18 hodin přijďte do Prostoru na představení Nebojsy. Imerzivní inscenace, jež osahává vnitřní prostor nepřijetí, uvíznutí v sobě samé a hraničního bodu, zda život dát, nebo ne. Herečka a tanečnice Kristýna Štarhová přiveze se svými kolegyněmi do Boskovic další autorský počin.

### Marek Čech – Fotografie

Na další výstavě z cyklu Umění zblízka se v Prostoru představí Marek Čech. Není náhoda, že tento profesí televizní osvětlovač je i nadšený fotograf. Jeho zkušenost s citem pro světlo a kontrast se jasně odráží v jeho velké vášni – fotografii. Marek pozoruje, komentuje a vypráví o svém světě s angažovaností jemu vlastní. Vernisáž proběhne v sobotu 11\. října v 18 hodin, druhý den se koná workshop s názvem O světle.

### Vít Ondráček – Apoteóza Panského domu

*Apoteóza Panského domu* zní název obrazu, který namaloval před 22 lety kunštátský malíř Vít Ondráček. Nyní toto své dílo znovuoživil a představí ho v sobotu 11\. října v 17 hodin – kde jinde než přímo v kunštátském hostinci Panský dům. Obraz zachycuje nejrůznější kulturní osobnosti, které v hostinci zasedly – a že jich je\! Od Komenského nebo Keplera, kteří do Kunštátu jezdili, se dostaneme až do současnosti.

### Benefiční výstava na Kořenci

Další výstava se koná v prostorách konferenčního sálu kořeneckého golfového klubu, zahájena bude rovněž v sobotu 11\. října jako součást charitativní akce a golfového turnaje na podporu nadačního fondu SSUUBO, který přpravuje stavbu kliniky v Ugandě. Od 18 hodin proběhne aukce obrazů, jejíž výtěžek půjde právě na tuto nadaci. Na výstavě budou zastoupení umělci z regionu – výtvarníci Vít Ondráček, Jana Kolmačková, Sergej Kulina, Roman Plášek, Jana Bayerová, Marija Kulina, Petra Nedomová, Veronika Hříbalová a Klára Sedlářová, fotografové Gabriela Sauer Kolčavová a Ondřej Žižka a sochařka Magdalena Roztočilová. V dražbě budou i díla Jana Vičara a Tomáše Vavříčka.

### Sylva Lacinová – Příběh (ne)jedné sochy

Výstava *Sylva Lacinová – Příběh (ne)jedné sochy* bude v Galerii Otakara Kubína slavnostně zahájena v sobotu 25\. října v 16.30. O galerii si budeme více povídat s naší dnešní hostkou; nyní řekněme, že Sylva Lacinová patřila k výrazným sochařkám své generace a její tvorba, rozkročená mezi intimními plastikami a výraznými realizacemi ve veřejném prostoru, se zapsala také do podoby Boskovic. Při příležitosti 60\. výročí od vzniku památníku osvobození v Boskovicích výstava nahlédne do souvislostí zdejší sochy *Matka s dítětem* a představí Sylvu Lacinovou v širším kontextu její bohaté a úspěšné tvorby.

### Posvátná krajina doby bronzové

Od 23\. října bude v boskovickém muzeu nová výstava s názvem Posvátná krajina doby bronzové. Výstava bude zaměřena na rituály, mýty, které si tehdy lidé vystavěli kolem přírodních sil, kterým nerozuměli. 

### Přednášky a debaty

V říjnu proběhne v Boskovicích také několik pozoruhodných přednášek a besed. V úterý 7\. října to bude od 19.30 v kině přednáška spisovatele a scénáristy Arnošta Vašíčka nazvaná České tajemno 2\. V Prostoru proběhnou ve středu 8\. října od 18 hodin další Perspektivy s organizací In Iustitia – tentokrát na téma předsudečného násilí. V pondělí 20\. října přijede na Živé slovo do Prostoru od 18 hodin debatovat Michal Berg, bývalý politik a autor Výzvy mužům. Muzeum zve 16\. října v 17 hodin na přednášku *Moraviaflor – za krásou tradiční rukodělné výroby květin* a v Galerii Otakara Kubína se v pátek 10\. října od 18 hodin konají další Hudební toulky s Milošem Štědroněm – od Janáčka k Webernovi a minimalistům Reichovi a Glassovi.

### Kino Panorama a filmový klub

V říjnu se vrátíme do sálů kina Panorama. A bude na co se koukat\! Například v sobotu 4\. října od 20 hodin v malém sále na snímek, který si získal Karlovy Vary, *Raději zešílet v divočině*, nebo v pondělí 6\. října v 19.30, rovněž v malém sále, francouzský muzikál s Catherine Deneuve nazvaný Paraplíčko z Cherbourgu. K vidění budou také krátké filmy boskovického filmaře Michala Grigy v druhé části přehlídky *Radši blbě než vůbec* – a to v pátek 10\. října v 19 hodin. Z cyklu Tady Vary se můžete těšit na psychologické drama Lucy Guadagnina s názvem Obvinění. Celkem osm filmů, které se letos objevily na festivalu v Benátkách, Berlíně a Cannes, najdete pod cyklem Be2Can. Nebude chybět promítání očekávaného filmu Agnieszky Holland Franz – v pátek 3\. října v 19.30 ve velkém sále nebo ve středu 8\. října ve 20.00 v malém sále. A přehled kinotipů končíme filmem, který bude k vidění hned začátkem měsíce – v neděli 5\. října od 19 hodin se bude v malém sálu promítat Otec od Terezy Nvotové, natočený podle skutečné události.  