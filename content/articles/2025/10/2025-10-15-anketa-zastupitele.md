---
title: "Anketa se zastupiteli: Plánujete obhajovat mandát?"
cover-photo: https://i.imgur.com/Q6T1eNv.jpeg
author: Tomáš Trumpeš
category: ankety
tags: politika
---

*Do komunálních voleb zbývá jeden rok. Boskovických zastupitelek a zastupitelů jsme se při té příležitosti zeptali: Jste už rozhodnutí, jestli budete chtít obhajovat zastupitelský mandát? Pokud ano, jak? A jaké motivace hrají ve vašem rozhodování nejdůležitější roli?*

{% photo src="https://i.imgur.com/Q6T1eNv.jpeg" caption="Pohled na boskovickou radnici" author="Tomáš Znamenáček" width=3000 height=2006 /%}

### Změna22

JANA SYROVÁTKOVÁ: Velmi ráda bych se pokusila obhájit zastupitelský mandát i v příštích komunálních volbách s kolegy z uskupení nezávislých kandidátů Změna22. A jakou mám motivaci? Především věnovat se rozpracovaným projektům a dotáhnout je do zdárného konce. Jsem vděčná voličům, že nám dali mandát udělat něco pro naše rodné město. Věřím, že se povede ještě spousta dobrého jak v oblasti kultury, sportu, sociálních službách, zdravotnictví či školství, volnočasových aktivitách, tak i investicích, na které se bude moci i další roky navazovat.

RADEK PERNICA: Ano, jsem rozhodnutý pokusit se zastupitelský mandát obhájit. V komunálních volbách v roce 2026 na kandidátce uskupení Změna22. Zásadní je můj vztah k našemu městu a pozitivní starost o jeho budoucnost jak v rovině společenské, tak infrastrukturní. Další motivací je moje osobní odpovědnost vůči Boskovicím, které mě formovaly a vybavily mě do života mnoha dovednostmi. V dalším sledu potom rozdělané velké i menší projekty (hala, knihovna, SVČ, veřejný prostor, světelně řízená křižovatka pod poštou, Sokolovna atd. atd.), ty se nestihnou dotáhnout v tomto volebním období, proto bych rád navázal. A nakonec je to nabídka nových vizí a směrů pro naše město do budoucna, které přineseme ve volebním roce. Jsem motivovaný.

VLADIMÍR PETRŮ: Určitě jsem o tomto již přemýšlel a s kolegyněmi a kolegy ze Změny22 jsme to již trochu probírali. Možná to bude znít jako klasická politická fráze, ale za tři roky, co jsme ve vedení města, jsme rozpracovali obrovské množství projektů a věcí a byl bych rád, kdybychom je mohli dokončit. Z těch největších bych jmenoval například sportovní halu, středisko volného času, knihovnu, prostor u Zelené školy, křižovatku u pošty a mnoho dalších větších či menších věcí, o kterých možná ani občané netuší, že se na nich pracuje. Obrovský kus práce byl a je odváděn v nemocnici, MSSS, školství, kultuře, sportu, volném času a mnoha dalších oblastech života, tak je v čem pokračovat. Za rok se toho může ještě udát hodně, ale pokud se nic zásadního nestane, tak s největší pravděpodobností budu opět kandidovat do zastupitelstva města, minimálně abych podpořil kolegyně a kolegy na kandidátce Změny22, aby mohli pokračovali v započaté práci.

JAN FLÍČEK: Zatím rozhodnut nejsem. Hlavní roli v mém rozhodování hraje dostatek času na rodinu a práci. Motivací pro pokračování by byl dostatek informací, transparentní komunikace a věcná debata (nejen na zastupitelstvu). Zároveň bych byl rád, kdyby se povedlo nastolit spolupráci napříč všemi zastupiteli a hledat společná témata.

LUDMILA KLÍČOVÁ: Kandidovat v příštích volbách bych chtěla. Myslím si, že je důležité se na veřejném děním ve městě podílet a věřím, že budu dále moci pomáhat nejen volnočasovým spolkům ve městě. A v neposlední řadě – ženy jsou v politice potřeba!

ANTONÍN KLÍČ: Mandát zastupitele je pro mě zatím novou zkušeností, kterou si postupně osvojuji. Město, ve kterém žiji od dětství, je pro mě srdeční záležitostí, a velmi mi záleží na jeho dalším rozvoji. Rád bych přispíval svými silami a nápady k tomu, aby se nám tu dobře žilo. Z těchto důvodů plánuji svou kandidaturu na zastupitelský post obhájit.

VLADĚNA KOUDELKOVÁ: Svoji zastupitelskou činnost beru velmi zodpovědně a této příležitosti, jak v našem městě pomoci posouvat věci dál, věnuji poměrně dost sil a času, který pak současně nemohu trávit se svými dětmi. Z tohoto důvodu svoji účast na všech nových či budoucích aktivitách pečlivě zvažuji. Podpora nezávislé kandidátky Změna22 je určitě prioritou, ve které vidím smysl a přínos. 

### Naše Boskovice

LUKÁŠ HOLÍK: Ano. Rád bych navázal na rozdělané projekty a pokračoval v práci pro občany s nasazením a pílí. Největší motivací je pro mě zodpovědnost vůči voličům a snaha dotáhnout věci do konce.

PETR AXMAN: V uplynulých dvou volebních obdobích jsem měl možnost působit v boskovickém zastupitelstvu, poprvé za hnutí ANO 2011 a následně za uskupení Naše Boskovice. V obou případech jsem působil jako člen rady města a většinou spolupracoval s lidmi, kterým na budoucnosti Boskovic záleželo a záleží. Během této doby se podařilo realizovat řadu projektů – například rozdělení boskovické základní školy, příprava nové sportovní haly nebo příprava a plánované jarní spuštění obnovy parku u skleníku. Pro mě osobně je důležité, aby práce v zastupitelstvu byla konstruktivní a smysluplná, vedla k pokračování započatých projektů a zároveň respektovala rovnováhu mezi prací pro Boskovice a rodinným a profesním životem. Tato práce mě oslovuje a zajímá a plánuji kandidovat i v dalším období.

PAVEL ŠAFÁŘ: Pravděpodobně budu chtít zastupitelský mandát obhájit. Největší motivací je možnost přispívat svým pohledem na věci ke směřování městské politiky.

VLADIMÍR FARSKÝ: Na jedné straně je do voleb ještě poměrně dlouho, já osobně jsem zatím s nikým na toto téma nejednal a nevím, jaké subjekty do komunálek půjdou. Na druhou stranu je ale fakt, že mě práce ve veřejné funkci nesmírně baví, zvláště když přináší konkrétní výsledky. Za uplynulé tři roky angažmá v koalici jsme zastavili několik špatných, ba dokonce nesmyslných projektů a zároveň rozpracovali celou řadu jiných. Některé již byly zrealizovány, jiné se nachází v různém stupni rozpracovanosti. Nebudu je vyjmenovávat, neboť takzvaně hýbou Boskovicemi a všichni je dobře znají. Pokud mě v nadcházející době osloví některé uskupení, se kterým budu souznít osobně i programově, rád se nechám na takovou kandidátku zapsat.

MARTINA PŘICHYSTALOVÁ: Chystám se obhajovat mandát, protože mi záleží na budoucnosti Boskovic. Jako lékařka se dlouhodobě zajímám o naši nemocnici a chci se aktivně podílet na jejím rozvoji a stabilitě. Zároveň mi leží na srdci vzhled města a jeho prostředí – chci se podílet na tom, aby byly Boskovice místem, kde se dobře žije, nejen přežívá, a kde se radnice nestaví zády, ale tváří k lidem.

VLASTIMIL SLANÝ: Ano, v současnosti bych chtěl zastupitelský mandát obhajovat. Avšak rok je ještě dlouhá doba a může se stát hodně věcí, které teoreticky mohou mé rozhodnutí změnit. Jak – opět jako člen uskupení Naše Boskovice pod vedením Lukáše Holíka. Motivace: Není mi lhostejné, co se v mém okolí děje. A pokud mi občané našeho města projeví ve volbách důvěru, tak je co nejlépe zastupovat. Nejvíce se snažím angažovat v oblastech, které jsou mi blízké. A to je díky mému profesnímu zaměření především oblast vzdělávání a také sportu, kdy již téměř 10 let funguji v klubu FC Boskovice jako trenér mládeže a v současnosti trénuji naše nejmenší svěřence. V zastupitelstvu či v radě města (dokud jsem byl jejím členem) jsem se snažil angažovat a aktivně vystupovat především v těchto oblastech.

MICHAELA PÁL: O kandidatuře přemýšlím. Pokud se rozhodnu a znovu do toho půjdu, tak proto, že mi na městě opravdu záleží a bylo by fajn dokončit projekty, které jsme začali. Ne z osobní ambice.

### SPOLU

MICHAELA ŽEJŠKOVÁ: Cesty k obhajobě zastupitelského mandátu jsou přede mnou nyní různé, a teprve v následujícím půl roce se ukáže, kterou se vydám. Hlavní motivací by stále měla zůstat snaha o řešení aktuálních a skutečných problémů boskovických občanů, rozvoj města a stabilizace významné městské instituce.

JAROSLAV DOHNÁLEK: Volby jsou ještě daleko, ale pravděpodobně kandidovat budu.

MICHAL KNÖDL: Ano, budu se snažit obhájit zastupitelský mandát i v příštím volebním období. Situace v Boskovicích mi není lhostejná a chci se i nadále touto formou zapojit do dění v našem městě.

DAGMAR HAMALOVÁ: Ano, v komunálních volbách budu kandidovat, ráda bych pokračovala v zastupitelské práci. Mojí hlavní motivací je důvěra, kterou mi vyjádřili voliči v posledních komunálních volbách. Chci pomáhat boskovickým občanům, prosazovat dobré a promyšlené cíle města.

MIROSLAV KLÍMA: Zatím nejsem, vzhledem k pracovním závazkům, rozhodnutý.

*(Radek Stříž na anketní otázku ani po připomenutí neodpověděl.)*

### Sociální demokracie

PETR MALACH: Jsem rozhodnut požádat členskou základnu o vložení důvěry, abych mohl svůj mandát obhajovat. Rozhodnutí obhajovat mandát bude vycházet z kombinace několika motivací. Rozběhnout projekty, které mají pozitivní dopad na veřejný prostor, sportovní a kulturní život, a hlavně bezpečnost ve městě. Není mně jedno, co se děje kolem mě, a pokud se člověk dlouhodobě jako já angažuje, cítí povinnost být u rozhodování. Ať už jsem byl v koalici či opozici, vždy jsem se snažil pracovat pro občany našeho města i okolních osadních výborů. Pokud dostanu důvěru i po komunálních volbách 2026, budu rád pokračovat.

OLDŘICH KOVÁŘ: Hodlám svůj mandát obhajovat. Hlavní motiv – stále není dotažena akce „KNIHOVNA“ a osobně nebudu mít klid, dokud nebude „HOTOVO“. A jinak si rozumím s Petrem Malachem a hodlám mu – pokud to dovolí zdraví – aktivně pomáhat i v ostatních oblastech: záležitosti sportu, sociální oblast a partnerská města.

*(Hana Nedomová a Milan Janáč  na anketní otázku ani po připomenutí neodpověděli.)*

### Piráti

RADEK ŠAMŠULA: Říkám si, jestli by nebylo dobré si po osmi letech v zastupitelstvu dát přestávku. Ve svém věku se ještě nemusím bát, že bych se případně už nestihl vrátit. Hlavní roli v mém rozhodování bezesporu hraje má rodina, která roste nejen počtem, ale i věkem. Ještě jsem se ale definitivně nerozhodl, jestli chci obhajovat zastupitelský mandát. V Pirátech nás navíc debata o skládání kandidátky do dalších voleb teprve čeká.

JAN NÁDVORNÍK: O kandidatuře dál neuvažuji. Moje aktuální pracovní a rodinné vytížení mi neumožňuje se plnohodnotně dál angažovat v místní politice. Myslím si, že by do boskovické politiky měli přijít noví mladí lidé s rozhledem a novým myšlením nezatíženým minulostí.

### SPD a Trikolora

KAREL TREFNÝ: Zatím jsem rozhodnut nepokračovat, jsem v politice moc dlouho. Dále nevím, jakou budoucnost bude mít Trikolora a moje členství v ní. Navíc stále více mne uráží chování některých mladých zastupitelů, které mi výrazně připomíná chování svazáků a mladých zanícených komunistů z Mňačkových knih, prostě padesátá a sedmdesátá léta jak vyšitá, byť právě oni nejvíce brojí proti době minulé. Dále nebudu rozebírat, ale zatím platí, že nebudu kandidovat.
