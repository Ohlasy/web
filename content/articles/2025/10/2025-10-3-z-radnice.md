---
title: "Z radnice: Výběrové řízení na vedení nemocnice, konec Mountfieldu, prohlídka objektu na Svatopluka Čecha a nové reuse centrum"
cover-photo: https://i.ohlasy.info/i/8a26efa7.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na konci září vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/8a26efa7.jpg" caption="Bývalý štáb civilní obrany, jehož prohlídka se chystá na 15. října" author="Tomáš Znamenáček" width=6240 height=4160 /%}

### Výběrové řízení na vedení nemocnice

Město vyhlašuje další [výběrové řízení](https://www.boskovice.cz/vyberove-rizeni-na-obsazeni-funkce-jednatele-jednatelky-spolecnosti-nemocnice-boskovice-s-r-o-1) na jednatelku či jednatele boskovické nemocnice. Lhůta pro podání přihlášky: 27\. října do 14 hodin. Osobní pohovor proběhne 5\. listopadu, součástí výběrového řízení bude představení navrženého byznys plánu a osobní pohovor. Výběrovou komisi rada jmenuje na svém jednání před pohovory. V požadavcích města se změnila jedna věc – radní zkrátili požadovanou praxi ve vedení zdravotnického zařízení. „Byly tam čtyři roky, teď jsou tam dva,“ uvedla starostka Jana Syrovátková, která nemocnici dočasně vede už více než rok. Za toto volební období už ve vedení nemocnice proběhly čtyři změny a během posledního roku proběhla už dvě neúspěšná výběrová řízení.

### Zavlažovací systém stadionu

Na příští rok se připravuje výměna umělého trávníku spojená s modernizací osvětlení na fotbalovém hřišti v Červené zahradě. Měla proběhnout už letos, ale odložila se kvůli posunutí dotace z Národní sportovní agentury. Ta nebyla dosud vyhodnocena. Pokud by ji město nezískalo, může žádat o jinou dotaci, kde by se výměna trávníku spojila ještě s novým zavlažovacím systémem. Tato akce nese název Efektivní využití vodních zdrojů pro zavlažovací systém sportovního areálu Boskovice. Výměna trávníku má stát asi 14 milionů, zavlažování další 4 miliony a něco. Pokud by město dotace nezískalo, pustilo by se naopak do nejúspornější verze výměny trávníků za vlastní peníze. „Byli bychom chvilku smutní a pak bychom udělali nový trávník,“ uvedl místostarosta Lukáš Holík. Obnova povrchu je totiž nutná – trávníku vypršela letos licence a pro příští rok dostal výjimku, která by však pravděpodobně nebyla dále prodloužena a soutěžní zápasy by se na hřišti nemohly hrát. V úsporné verzi bez dotace by se ale nedělalo nové osvětlení ani zavlažovací systém.

### Cesta na Červenku

Město vyhlásilo výběrové řízení na dodavatele stavby cesty, která [propojí park pod letním kinem s Červenou zahradou](https://ohlasy.info/clanky/2025/04/letnak-cervenka.html). Počítá se s tím, že cesta by měla být hotová před začátkem léta příštího roku.

### Revitalizace rybníku ve Vratíkově

Do další fáze pokročila i příprava revitalizace rybníku ve Vratíkově – zde už byl vybrán dodavatel. Stavba bude stát více než 3,3 miliony korun, přičemž 1,4 milionu získalo město na dotacích. „Rybník má porušenou hráz,“ upřesnil místostarosta Lukáš Holík.

### Peníze na obědy a svačinky v MŠ

Radní udělili souhlas mateřské škole s podáním žádosti o dotaci na finanční podporu obědů a svačin pro děti se sociálně znevýhodněným zázemím. Projekt *Svačinka – Oběd – Svačinka* nevyžaduje spolufinancování, týká se asi deseti dětí, školka by měla od organizace Women for Women obdržet 90–100 tisíc korun.

### Konec prodejny Mountfieldu

V Boskovicích ukončí svou činnost prodejna Mountfield. Stěhuje se do Brna. Nyní sídlí v objektu bývalého ZZN, ve kterém město plánuje novou knihovnu. Mountfield odejde v únoru a město nyní hledá nového nájemce. Podle starostky Jany Syrovátkové se totiž nová knihovna určitě nezačne stavět dřív než za dva roky. Na otázku, jestli to není příliš pesimistický odhad, starostka reagovala slovy: „Uvidíme. Třeba vyhrajeme v nějaké městské loterii.“

### Školské rady

Byli zvoleni členové školských rad na boskovických základních školách. Na Sušilově jsou to za pedagogy Jana Čermáková a Kristýna Kráčalíková, za rodiče Hana Matulová a Pavel Cikánek a za město Antonín Klíč a Lucie Kubínová. Na Slovákově za pedagogy Eliška Bezděková a Eva Vlachová, za rodiče Hana Kohoutková a Marie Macháč a za město Ludmila Klíčová a Vladěna Koudelková.

Na škole na náměstí 9\. května, která je nástupnickou organizací dosavadní základní školy, se volili tři zástupci za rodiče a stali se jimi Lucie Škvařilová, Tomáš Vašulín a Markéta Drbušková, a dále jedna zástupkyně učitelů, kterou se stala Eva Jakubů.

### Umístění ježkovníků

Na dobu dvou let budou ve městě umístěny takzvané ježkovníky – tedy dřevěné úkryty pro volně žijící ježky. Městu je zapůjčí a bude se o ně starat spolek Zelená peřina. Ježkovníky budou rozmístěny ve svahu v prostoru Galerie Pruh, u bytovek na ulicích Mánesova, Hybešova, Otakara Kubína, v remízku před základní školou na Sušilově, pod bytovkami Na Chmelnici a v keřích nad parkovištěm na Růžovém náměstí.

### Dar pro MAS

Finanční dar 60 tisíc korun schválili radní Místní akční skupině Boskovicko Plus na dofinancování projektu v oblasti vzdělávání. Projekt MAP přináší školám v ORP Boskovice vzdělávací aktivity – semináře, workshopy a přednášky pro pedagogy, žáky i veřejnost.

### Projekt na novou knihovnu

Stále nebyla podepsána smlouva s autory vítězného návrhu nové knihovny, který [byl představen na začátku tohoto roku](https://ohlasy.info/clanky/2025/02/nova-knihovna.html). Místostarosta Lukáš Holík podobně jako na zastupitelstvu uvedl, že by se tak mělo stát během dvou týdnů. Ladí se podrobnosti v oblasti autorských práv.

### Park u skleníku

V době konání tiskové konference město ještě nemělo k dispozici přepracovanou podobu projektu na rekonstrukci zámeckého skleníku. Ta bude dále projednávána s poskytovatelem dotace, aby nedošlo k případné kolizi, a také by měla přinést aktualizovanou informaci o ceně. Podle dosavadních informací to vypadá, že [půjde zhruba o 100 milionů](https://ohlasy.info/clanky/2025/08/rekonstrukce-parku.html).

### Prohlídka bývalého štábu na ulici Svatopluka Čecha

Na středu 15\. října od 16 hodin naplánovalo město setkání s veřejností spojené s prohlídkou [budovy bývalého štábu civilní obrany](https://fotky.ohlasy.info/Štáb-civilní-obrany) na ulici Svatopluka Čecha.

### Otevření skateparku

V sobotu 18\. října ve 14 hodin proběhne slavnostní otevření skateparku. Připravena je bike show Vaška Koláře, Bunnyhop & Ollie Contest, Best Trick (Bike\*Skate\*Scooter), local DJs. Akce proběhne pouze za příznivého počasí. 

### Reuse centrum Prostředník

Na ulici 17\. listopadu bude v prostorách bývalé prodejny zeleniny 31\. října v 15 hodin otevřeno nové reuse centrum Prostředník. Provozovat ho bude nový spolek a cílem je předcházet vzniku odpadu, podporovat opětovné použití věcí a pomáhat sociálně slabším obyvatelům. Dále se zde budou pořádat vzdělávací akce zaměřené na udržitelnost – workshopy, kurzy a besedy.  V rámci centra bude fungovat také reuse point na sběrném dvoře, kde lidé mohou odevzdat funkční předměty místo jejich likvidace. Od 1\. října sem mohou lidé nosit nepotřebné funkční věci, a to od 10 do 12 a od 15 do 17 hodin. Starostka Jana Syrovátková doplnila, že o podpoře ze strany města se jedná.
