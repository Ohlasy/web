---
title: "Minervě a Novibře se nedaří, Itab naopak roste. Jak jsou na tom největší místní zaměstnavatelé?"
cover-photo: https://i.ohlasy.info/i/gg2vfcu.jpg
author: Marek Osouch
---

*Dva největší zaměstnavatelé v Boskovicích, společnosti Minerva a Novibra, zabývající se textilním a obuvnickým průmyslem, nejsou v nejlepší kondici. Optimismem naopak září firma ITAB dodávající pokladny. Vyplývá to minimálně z nedávno zveřejněných výročních zpráv za minulých rok.*

{% photo src="https://i.ohlasy.info/i/gg2vfcu.jpg" caption="Ilustrační foto" author="Tomáš Trumpeš" width=4500 height=3020 /%}

Že na tom nejsou dvě tradiční velké boskovické firmy dobře, vědí mnozí už delší dobu. Řada obyvatel Boskovic v jedné z nich pracuje nebo někoho z tamních pracovníků zná. Pocity lidí však teď lze opřít o konkrétní čísla. Svůj vývoj prezentuje ve výročních zprávách i další trojice firem z Boskovic a regionu, které s Minervou a Novibrou dávají dohromady práci více než dvěma tisícovkám lidí.

Zatímco ještě rok 2023 si Minerva chválila a hodnotila jako rekordní, v tom uplynulém přišel tvrdý náraz. „První tři měsíce roku byly zakázkově vykryty mateřskou společností Dürkopp Adler a výrobní kapacity Minervy byly naplněny. Od druhého čtvrtletí došlo k markantnímu poklesu prodeje o 39 procent. Byla zavedena úsporná opatření na všech úrovních, proběhla reorganizace firmy, bylo zrušeno agenturní zaměstnávání a došlo k propouštění zaměstnanců se smlouvou na dobu určitou,“ popsalo vedení firmy [ve výroční zprávě za minulý rok](https://www.minerva-boskovice.cz/vyrocni-zpravy). Obrat firmě loni klesl o 38 procent na 1,1 miliardy a jen těsně se udržela v relativně mírném pětimilionovém zisku, u kterého nastal propad oproti roku 2023 dokonce o 96 procent.

Pokles výroby a prodeje, které byly téměř poloviční, měl logicky dopad i na počty zaměstnanců. V roce 2023 Minerva ještě nabírala nové, loni už propouštěla. Z více než osmi stovek se počet lidí snížil o téměř 170 na 647 pracovníků. Lidé také zůstávali doma, v minulém roce se jednalo celkem o 47 dní nuceného volna.

„Přes negativní dopady ekonomické situace se podařilo dokončit jeden z největších dlouhodobých záměrů Minervy, a to výstavbu nové výrobní haly v prostorách závodu,“ píše se ve zprávě.

Plán výroby na rok 2025 postavila Minerva ještě níže, než jaký byl výsledek minulého roku, a to zhruba o pětinu. Počítá s obratem 861 milionů korun. Důvodem je podle Minervy pokles poptávky a konkurence Asie, která zákazníky rovněž dokáže oslovit kvalitou a unikátním řešením, ale zároveň dokáže jít s cenou mnohem níž.

Novibra loni nezvrátila negativní trend, který začal už v roce 2023\. „Přibývalo odsouvání termínů u již existujících objednávek, či dokonce docházelo k jejich úplnému stornování,“ líčí vedení firmy loňský rok [ve výroční zprávě](https://or.justice.cz/ias/ui/vypis-sl-detail?dokument=87131679&subjektId=709639&spis=696183).

Kvůli tomu tak musela Novibra nadále nařizovat čerpání dovolené, případně využít režimu částečné nezaměstnanosti. Počet zaměstnanců měl nadále klesající tendenci, a to z 432 na 355 ke konci roku 2024\.

Ani výhled na rok 2025 nebyl příliš optimistický. Ve zprávě se opět píše o nařízené dovolené, částečné nezaměstnanosti a malém množství zakázek. „Výraznější snížení počtu zaměstnanců pro tento rok aktuálně neplánujeme, ale budeme i nadále monitorovat vývoj na trhu a přizpůsobovat se aktuální situaci,“ stojí dále ve zprávě.

Mírně loni propouštěla rovněž velkoopatovická šamotka nově pod názvem RHI Magnesita Czech Republic. Zatímco v roce 2023 měla 661 zaměstnanců, o rok později o takřka třicet méně. Především jí však prudce klesla výroba – v průměru o více než třetinu, u některých druhů výrobků ale mnohem více. U samotného šamotu téměř o polovinu, jak vyplývá z [účetní závěrky za minulý rok](https://or.justice.cz/ias/ui/vypis-sl-firma?subjektId=255993).

Tržby ale tato skutečnost v roce 2024 ještě neovlivnila. Firma žila ze zásob z minulých let, a tak dokonce dosáhla na historicky nejvyšší zisk přesahující 171 milionů korun. Obrat činil necelé dvě miliardy, byl zhruba o 100 milionů vyšší než v předchozím roce. Teprve se však uvidí, jak vyprázdnění skladů ovlivní byznys firmy do budoucna.

Mírný pokles počtu zaměstnanců hlásí i sebranický ALPS. Celkově se ale firma spíš stabilizovala po propadu v roce 2023\. V tom roce se dostala společnost s japonskými vlastníky přímo do ztráty. 

Při pohledu do historie se však firmě daří. Ještě v roce 2018 měla společnost při zhruba pěti stovkách zaměstnanců tržby zhruba dvě miliardy korun, loni při zhruba stejném počtu pracovníků už bezmála pět miliard.

Růst si přímo pochvaluje boskovická pobočka švédské společnosti ITAB. „Firma úspěšně navázala na pozitivní trend z druhé poloviny roku 2023\. Jedním z hlavních tahounů růstu byla poptávka po samoobslužných pokladních a vstupních systémech, které se staly nedílnou součástí moderních maloobchodních řetězců,“ píše se v [účetní závěrce firmy za rok 2024](https://or.justice.cz/ias/ui/vypis-sl-firma?subjektId=593850).

Tržby společnosti vzrostly o více než čtvrtinu na 1,6 miliardy, stejně tak vzrostl i zisk a firma přijala dvacet nových pracovníků. Celkově ve firmě loni pracovalo 383 lidí, čímž tak ITAB předstihl Novibru, v tržbách je dokonce jednička mezi boskovickými podniky. „Výhled na rok 2025 zůstává optimistický. S pokračujícím růstem poptávky po samooobslužných pokladních systémech a automatizaci retailového segmentu se očekává, že společnost zůstane jedním z klíčových hráčů na trhu vybavení prodejen,“ stojí v dokumentu.