---
title: "Jak jsme volili? V Boskovicích také suverénně vyhrálo hnutí ANO"
cover-photo: https://i.ohlasy.info/i/63eea35e.jpg
author: Tomáš Trumpeš
category: zpravodajství
tags: politika volby
---

*Volby do Poslanecké sněmovny vyhrálo se značnou převahou hnutí ANO. Přinášíme výsledky z Boskovic i Jihomoravského kraje, které se tentokrát od celostátního rozložení sil příliš neliší.*

{% datawrapper_chart id="OJtjH" /%}

Suverénem letošních sněmovních voleb se stal Andrej Babiš, který se svým hnutím ANO získal necelých 35 procent hlasů, což pro něj znamená zisk 80 mandátů. Druhá skončila koalice SPOLU se ziskem přes 23 procent, což představuje 52 mandátů. 

Třetí Starostové překonali 11 procent hlasů a budou mít 22 mandátů, čtvrtí Piráti s necelými 9 procenty 18 mandátů. Až páté nakonec skončilo hnutí SPD se ziskem pod 8 procent a 15 mandáty, jako nováči pronikli do sněmovny také Motoristé sobě, jejichž zisk necelých 7 procent znamená 13 poslaneckých míst. Pod 5 procenty skončilo hnutí Stačilo\!.

Volby do sněmovny provázela nebývale vysoká účast – přišlo skoro 69 procent oprávněných voličů a voliček.

{% datawrapper_chart id="bRnJv" version="2" /%}

### Výsledky v Boskovicích

Přímo v Boskovicích zvítězilo rovněž hnutí ANO, se ziskem jen lehce nižším než na celostátní úrovni – získalo zde 33,25 procenta, což znamená, že je volilo 2131 občanů. Druhá koalice SPOLU byla naopak silnější než celorepublikově a získala v Boskovicích 1622 hlasů, což je 25,30 procenta.

Třetí skončili v Boskovicích Piráti, obdrželi 588 hlasů – 9,17 procenta. Čtvrté bylo hnutí SPD se ziskem 547 hlasů, což je 8,53 procenta. Starostové dostali 525 hlasů – 8,19 procenta, a Motoristé sobě 459 hlasů, tedy 7,16 hlasů. V Boskovicích by na rozdíl od celostátu uspělo i hnutí Stačilo\! – volilo je zde 349 lidí, což je 5,44 procenta. 

Bývalá boskovická místostarostka Michaela Žejšková získala na kandidátce SPOLU celkem 217 preferenčních hlasů, ve svém domovském městě tak porazila i ministry Petra Hladíka a Vlastimila Válka. V Jihomoravském kraji jí dalo kroužek 3369 lidí. Boskovický kandidát za Starosty Vít Kulíšek získal ve městě 59, v kraji 1180 preferenčních hlasů.

Krajská lídryně vítězného hnutí ANO obdržela v Boskovicích 383 preferenčních hlasů, současný premiér a lídr koalice SPOLU 331 preferenčních hlasů. 

Účast v Boskovicích těsně přesáhla 70 procent hlasů oprávněných voliček a voličů.

### Jihomoravský kraj

V Jihomoravském kraji zvítězilo hnutí ANO se ziskem necelých 33 procent, druhá koalice SPOLU zde dosáhla skoro na 27 procent. Na preferenční hlasy Alena Schillerová premiéra Petra Fialu rovněž porazila, ona jich získala 38 869, on 35 917\.

Třetí byli v kraji Starostové s 9 a půl procenty, čtvrtí Piráti měli lehce přes 9 procent, pátá SPD jen něco přes 7 a půl procenta a šestí Motoristé sobě něco přes 6 procent. Hnutí Stačilo\! padlo i na krajské úrovni pod pětiprocentní hranici.