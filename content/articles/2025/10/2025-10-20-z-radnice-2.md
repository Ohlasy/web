---
title: "Z radnice: Zástavba Milánov, BoskoVize, omezení parkování Na Výsluní a U Vážné studny"
cover-photo: https://i.ohlasy.info/i/864f4efb.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci v polovině října vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/864f4efb.jpg" caption="Ostrůvek na náměstí U Vážné studny" author="Tomáš Trumpeš" width=4032 height=3024 /%}


### Organizační změny v KZMB

Kulturní zařízení města Boskovice čekají od příštího roku organizační změny. Městská rada schválila novou strukturu, ředitel Ondřej Dostál bude mít nově dva zástupce – statutární zástupkyní bude ekonomka Monika Soldánová, dosavadní zástupce Ivo Legner bude pokračovat jako zástupce pro dramaturgii. Uvnitř organizace také vzniknou dvě nová střediska: Galerie Otakara Kubína s kurátorkou na 0,6 úvazku a středisko Bary, v rámci kterého si KZMB zajišťují provoz občerstvení ve svých provozech.

Městská rada také souhlasila s podáním žádostí o dotace. KZMB žádají Jihomoravský kraj o 400 tisíc, z čehož 300 tisíc má jít na unikátní výstavu boskovického rodáka a světově proslulého fotografa Josefa Koudelky, o které jsme se krátce bavili v [kulturním výběru](https://ohlasy.info/clanky/2025/10/kultura.html). „Byla by to obrovská čest, zde tuto výstavu mít. O termínu se jedná,“ vyjádřil se místostarosta Lukáš Holík. Dalších 100 tisíc chtějí KZMB využít na novou speciální akci pro mladé FreshFest. O dalších 90 tisíc budou KZMB žádat z programu na vybavení knihoven.

### Investice na Zelené škole

Radní také souhlasili s převodem finančních prostředků z rezervního fondu na investice v základní škole na náměstí 9\. května. Jedná se o necelý milion korun, který bude využit na financování havarijního stavu střechy, rekonstrukci toalet, opravu ústředního topení a sestavu skříní. „Snažíme se pomalu opravovat a modernizovat školy, abychom je dostali do použitelného stavu. Investujeme do škol, jak jsme se zavázali,“ uvedla starostka Jana Syrovátková.

### Územní studie Milánovy

Město vypsalo zadávací řízení na vytvoření územní studie na lokalitu Milánovy. Cílem je vytvoření urbanistického konceptu rozvoje této lokality a její integrace do stávající urbanistické struktury města. Studie má stát asi 1,2 milionu korun. „Dlouho jsme pracovali na zadání studie, protože to je na tom nejdůležitější. Jedná se o 46 hektarů, takže je to ohromný kus nového města,“ popsala starostka Jana Syrovátková. Důležité je podle ní především naplánovat dobré dopravní napojení celé lokality a vyřešit infrastrukturu. Lokalita, která je velikostně ekvivalentem Čížovek, by podle starostky měla mít také nějaké občanské vybavení, koncepčně vyřešená parkovací místa a podobně. Vyrůst zde mají pouze rodinné domy, ale podle starostky je nerealizovatelný dosavadní plán, v rámci kterého si každý připravoval jen stavbu na své parcele bez ohledu na celek – výsledek by neprošel minimálně přes dopravní policii kvůli napojení. „Pokud chceme celou tuto prostoru zastavět, musíme se domluvit a musíme tam udělat bezpečné propojení,“ dodala starostka. Studie by měla přinést všechny důležité informace o dimenzích a možnostech zástavby.

### BoskoVize 2025

Pouze tři projekty budou soutěžit v letošním ročníku participativního rozpočtu BoskoVize. Přihlášeny byly čtyři, ale projekt na vybudování sportovního hřiště ve vnitrobloku Wolkerovy ulice úřad vyhodnotil jako nerealizovatelný za půl milionu korun, které jsou na participativní rozpočet vyhrazeny.

Soutěžit tedy budou:

* Přírodní zastínění dětských pískovišť z keřů namísto plachty nad pískovištěm a také více zastíněných laviček pro rodiče.

* Venkovní herna vhodná – vytvoření venkovního prostoru, kde by se mohli scházet děti, náctiletí ale i dospělí za účelem trávení volného času zábavou. 

* Revitalizace vsypové loučky na boskovickém hřbitově při zachování její funkce pietního místa.

Hlasování bude probíhat během měsíce listopadu. Podle místostarosty Radka Šamšuly je projektů letos míň a odnáší si z toho mimo jiné pocit, že město musí stále zlepšovat a přinášet nové způsoby v propagaci. Kromě toho se uzávěrka potkala s volbami a lidé měli trochu jiné starosti a také se dá vypozorovat, že ke konci volebního období zájem klesá, zatímco po komunálních volbách je veřejné věci větší zájem. Své projekty letos nepřihlásili ani ti, kdo loni neuspěli, ačkoliv jejich projekty byly zajímavé.

### My třídíme nejlépe

Boskovice nezopakovaly vítězství v soutěži My třídíme nejlépe a získaly tentokrát druhé místo v krajské soutěži v kategorii obcí nad 10 tisíc obyvatel. Odměna činí 10 tisíc korun.

### Odběr baterií

Zpětný bezplatný odběr odpadních baterií a akumulátorů do zelených sběrných boxů probíhá v těchto lokalitách: v prvním patře u schodiště na městském úřadě na Masarykově náměstí, v přízemí hned za vstupními dveřmi na úřadě na náměstí 9\. května, v mateřských školách, na střední škole na náměstí 9\. května a nově také ve sběrném dvoře.

### Zákazy zastavení Na Výsluní

Město řeší parkování v lokalitě Na Výsluní, obdrželo totiž dva podněty na zřízení zákazu zastavení v místech, kde parkující auta blokují dopravu – průjezd hasičů a vozidel svážejících odpad. Komise pro dopravu umístění žlutých čar doporučila, městská rada souhlasí, ale je nutné získat souhlas developera BK Invest, který je vlastníkem komunikací.

### Zákaz parkování U Vážné studny

A tématem je také parkování před Masnými krámy U Vážné studny. Zde není kvůli parkujícím autům zajištěn plynulý průjezd okolo středového ostrůvku, radní souhlasili s umístění značky nařizující zákaz stání.

### Dary pro léčebnu a pro Mikulášskou jízdu

Příspěvek 5 tisíc korun na nákup automobilu schválila městská rada pro Dětskou léčebnu pohybových poruch. Na Mikulášskou jízdu historického parního vlaku přispěje město 10 tisíci korunami.
