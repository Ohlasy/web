---
title: "Moje Boskovice: Kamil Vočko Altrichter"
cover-photo: https://i.ohlasy.info/i/d1ad3705.jpg
author: Tomáš Trumpeš
category: seriály
serial: moje-boskovice
---

*Seriál [Moje Boskovice](https://ohlasy.info/clanky/?serial=moje-boskovice) vychází z fotovýzvy, kterou vyhlásil festival Boskovice ve spolupráci s našimi novinami a Kulturními zařízeními města Boskovice. Výsledkem je soubor snímků, ve kterých především místní fotografové a fotografky zachycují svá oblíbená i neoblíbená místa ve městě a také to, na co jsou jako občané hrdí. Výzva pokračuje dál, takže pokud se chcete zapojit, posílejte fotky a komentáře k nim na mail <ohlasy@ohlasy.info>. Dnes publikujeme snímky a postřehy Kamila Vočko Altrichtera.*

{% photo src="https://i.ohlasy.info/i/d1ad3705.jpg" author="Kamil Vočko Altrichter" width=5205 height=3448 /%}

**ANO:** Jako místo, které v Boskovicích miluji, jsem si vybral letní kino. Mám toto místo rád od dětství, byl to prostor k setkávání, randění a středobod při cestách ke hradu nebo Amerikou na koupaliště. A co se samotného kina týká, viděl jsem tam spoustu předpremiér a dobrých filmů. Letní kino mělo vždy nezapomenutelnou atmosféru. Vždy jsem obdivoval partu kinařů a jejich profesionální přístup, to platí dodnes i pro stálé kino. Za zdařilou považuji i rekonstrukci letního kina. Jeho umístění a kapacita s velikostí je takový malý unikát.

{% photo src="https://i.ohlasy.info/i/be1f3afe.jpg" author="Kamil Vočko Altrichter" width=6438 height=4297 /%}

**NE:** Zde jsem si vybral historickou stavbu panského pivovaru v boskovickém podhradí. Určitě nelze přehlédnout, jak tato stavba s raně barokním jádrem ze 17. století už spoustu let chátrá. (Zde si myslím svoje o nesprávném udílení a zacházení s dotacemi a liknavosti příslušných úřadů, potažmo památkářů. Bohužel, takových míst je tu více a situace si vynucuje otázku – proč to jinde jde a tu nikoli?)

{% photo src="https://i.ohlasy.info/i/80f283ff.jpg" author="Kamil Vočko Altrichter" width=7360 height=4912 /%}

**HRDOST:** Památník pro zemřelé a nenarozené děti od Pavlíny Šváchové. Za jeho vznikem stojí Vladěna Koudelková a spolek SRAB na popud několika seniorek z farnosti, které se do doby vzniku památníku o hroby staraly a které už na to vzhledem k věku nestačily. Budování pietního místa a jeho odhalení jsem dokumentoval. Nevšedním zážitkem pro mě a určitě i všechny přítomné bylo propojení nádherného [proslovu evangelického faráře Jiřího Bureše](https://ohlasy.info/clanky/2024/09/pamatnik-zemrelych-deti.html) s podmanivou hudbou (nemůžu dohledat autorku) a lidmi, co vypouští do prostoru bubliny, co se jako duše vznášely k nebi. Jak rád píši o tomto pietním místě, se stejnou hrdostí bych ale rád psal i o jiných místech v našem městě, jako třeba knihovně, sportovní hale, skateparku a dalších, která se stala po léta jen součástí planých předvolebních slibů.