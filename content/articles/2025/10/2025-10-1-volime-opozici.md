---
title: Volíme nejen vládu, ale také opozici. I to má smysl, je to příští vláda
cover-photo: https://i.ohlasy.info/i/a9dc5a82.jpg
author: Tomáš Trumpeš
category: názory a komentáře
---

*Volby do Poslanecké sněmovny se konají v pátek 3\. a v sobotu 4\. října. Volební místnosti jsou otevřeny v pátek od 14 do 22 hodin, v sobotu od 8 do 14 hodin. Výsledky složení nové sněmovny, ze které vzejde i nová vláda, budeme znát v sobotu navečer. Předvolební komentář napsal Tomáš Trumpeš.*

{% photo src="https://i.ohlasy.info/i/a9dc5a82.jpg" caption="Štít Thunovského paláce, sídla dnešní poslanecké sněmovny, v době, kdy ještě sloužil zemskému sněmu Království českého" width=1532 height=1019 /%}

Demokracie je založená na principu střídání vlád. Tato základní poučka zní trochu banálně, přesto mám dojem, že se jí pořád nějak vzpíráme. Snad už je to tak v člověku nastavené, že by chtěl pořád jenom vyhrávat. To by přitom bylo nebezpečné – v demokratické společnosti je nutná změna a také pocit všech občanů, že mohou být aspoň někdy součástí vítězné koalice a dostat příležitost využít svůj podíl na moci. Pokud změna nepřijde teď – i když tomu všechny průzkumy nasvědčují – přijde příště.

Ať už stojíme kdekoli, můžeme mít samozřejmě legitimní pocit, že pokud vyhraje druhá strana, demokracie bude v ohrožení. A je to skutečně tak – demokracie je totiž pořád v ohrožení. Může ji ohrožovat špatná zahraniční a bezpečnostní politika, i špatná vnitřní a sociální politika.

Aby vítězové svůj podíl na moci nezneužili, máme zde takzvaný systém brzd a protivah. A ten je v České republice nastaven poměrně masivně – máme Senát, část pravomocí má prezident, máme silný Ústavní soud. Máme opozici a máme přes všechny obtíže stále pestrou a nezávislou mediální scénu. Máme další poměrně silné instituce. A v neposlední řadě máme demokratické volby. Máme dost důvodů nejenom *nekrást*, ale taky *nebát se*.

Tím nechci zlehčovat rizika, která nám hrozí a vzhledem k neutěšené mezinárodní situaci jsou opravdu vážná. Chci tím říct, že volit má smysl, i když to na vítězství nevypadá, a že případná prohra by měla být výzvou k práci, nikoliv k rezignaci a zoufalství. Míra poraženectví, naštvání či strachu, která se na mě teď porůznu valí ze sociálních sítí, mi ovšem přijde nepatřičná. Navíc je zde ještě jedna důležitá demokratická hodnota, a to je respekt k výsledkům voleb.

Demokracie nikdy není úplně bez obtíží a to, že se k moci dostanou populisté či dokonce extrémisté, k ní jistým způsobem patří. Nikdo není pořád jenom zdravý, ani demokracie ne. Řeči o konci demokracie proto nejsou namístě. Je přínosnější vnímat podobné fáze politického života jako svého druhu zpětnou vazbu a zamyslet se nad ní.

Pokud vláda špatně vládne, následující volby prohraje. A to bohužel bez ohledu na to, jaká je k ní alternativa. Nad tím nemá cenu se zlobit, takhle zkrátka politika funguje. A poražená politická síla se může zformovat v opozici ke kvalitnějšímu výkonu. Protože jak připomíná Petr Pithart: *Opozice je příští vláda*. 

Pokud chce někdo zachraňovat demokracii, musí kontinuálně dobře a poctivě pracovat, ne se probudit na poslední chvíli, mobilizovat v kampani a zaklínat se hodnotami. A to platí i pro opozici, pokud se chce opravdu stát příští vládou. Proto má smysl volit, i když je třeba malá nebo pražádná šance na výhru – pokud nevolíme vládu, která vznikne nyní, volíme pravděpodobně tu příští a musíme zvažovat, kdo bude opoziční práci dělat nejlépe a kdo se nejlépe připraví na onen základní princip demokracie – další střídání v čele státu. 

Volby do Poslanecké sněmovny v roce 2029 se nejpozději od pondělí začnou rychle blížit. Práce začíná. Přeju vám šťastnou ruku při výběru těch, kdo budou do té doby tu politickou práci vykonávat co nejlépe – ať už v té nové vládě, nebo v té *příští*.