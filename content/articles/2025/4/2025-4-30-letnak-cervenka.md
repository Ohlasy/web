---
title: Od letního kina do Červené zahrady povede nová cesta
cover-photo: https://i.ohlasy.info/i/c1c69f6d.jpeg
author: Tomáš Trumpeš
category: zpravodajství
---

*Kousek pod letním kinem můžete už dnes odbočit na lesní cestu a sestoupit do areálu Červená zahrada. Případně z opačné strany vystoupat nahoru, což je ovšem poměrně náročný výkon. Nyní město připravuje vybudování nové, pohodlnější cesty ve stávající trase.*

{% photo src="https://i.ohlasy.info/i/c1c69f6d.jpeg" caption="Současná podoba zkratky" author="Tomáš Trumpeš" width=4032 height=3024 /%}

Součástí plánu je jednak vytvoření bezpečné cesty, ale také osvětlení a dále naučná stezka a hrací prvky pro děti – skluzavka nebo kuličková dráha a další atrakce. Hlavní benefit celého záměru vidí starostka Jana Syrovátková (Změna22) hlavně v tom, že zkratka, která je už dnes hojně občany využívaná, bude schůdnější.

Cesta povede ve stávající trase, včetně jedné odbočky a následného spojení cest, které už je na cestě nyní. V nejstrmější části vznikne schodiště. Podle místostarosty Radka Šamšuly (Piráti) byla ve hře i varianta, že by stezka vedla jen po městských pozemcích, což by ale zdaleka neposkytovalo takové možnosti. „Stávající trasa je přirozená,“ uvedl místostarosta s tím, že část lidí by určitě nadále chodila stávající trasou namísto okliky, kterou by trasa na městských pozemcích představovala. Městu se navíc podařilo bez problémů dohodnout se společností MP Holding, která další potřebné pozemky na nynější trase vlastní. Město pozemky nekupuje, ale má souhlas vlastníka s umístěním stavby.

{% photo src="https://i.ohlasy.info/i/9a15c277.png" caption="Mapka budoucí podoby" author="Tomáš Dvořák" width=1085 height=774 /%}

Městská rada na konci dubna vybrala ateliér, který zpracuje za něco přes 150 tisíc korun jednostupňovou projektovou dokumentaci. Jedná se o společnost Tomáš Dvořák architekti, která pro město už zpracovala studii na podobu cesty a zvítězila s ní v malé soutěži pro pět oslovených účastníků. Stavební povolení by podle starostky Jany Syrovátkové mohlo být vyřízené ještě letos a i když první předpoklady ceny samotné stavby činily asi 2,5 milionu korun, starostka říká, že realisticky cenu odhaduje spíše na 4 miliony.

Stavební povolení by sice mohlo být vyřízené ještě letos, samotná stavba se ale hned neuskuteční. „Bude to navazovat na park,“ vysvětlila starostka Jana Syrovátková s poukazem na rozsáhlou rekonstrukci parku u zámeckého skleníku, kterou město nyní připravuje a hotová by měla být před hlavní letní sezonou roku 2027\. „Jsme moc rádi, že se tato myšlenka, o které se dlouho mluví, bude realizovat,“ vyjádřil se k propojce od letního kina k Červené zahradě místostarosta Lukáš Holík (Naše Boskovice).

Další výhodu vytvoření bezpečné a schůdné cesty od letního kina do Červené zahrady vidí starostka i v tom, že pro lidi směřující na procházku do Pilského údolí to bude nejen kratší cesta, ale také se tím eliminuje počet lidí, kteří dnes chodí do Pilského údolí Podhradím, což není úplně bezpečné. Místostarosta Radek Šamšula připomněl, že výhodou také je, že dole pod vyústěním cesty do areálu Červená zahrada je branka vedoucí k fotbalovým hřištím, takže sportoviště jsou z této strany přístupná. „S touto přístupovou cestou počítá i generel Červené zahrady,“ doplnila starostka Jana Syrovátková.