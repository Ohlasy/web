---
title: "Ze zastupitelstva: Krátké a klidné jednání se zadrhlo jen u ceny za projekt na knihovnu"
cover-photo: https://i.ohlasy.info/i/4c7d7305.jpg
author: Tomáš Trumpeš
category: zpravodajství
tags: politika
---

*Dubnové jednání boskovického zastupitelstva proběhlo v úterý po Velikonocích v zámeckém skleníku v rekordním čase a také v nebývale klidné atmosféře.*

{% youtube_video id="373WhDTVt9M" /%}

V úvodu byla novou členkou mediálního výboru zvolena Michaela Pál za Naše Boskovice. Nahradila Pavla Šafáře, který byl na minulém jednání zastupitelstva zvolen radním.

### Dotace pro památky

Zastupitelé souhlasili s rozdělením památkových dotací tak, jak je schválila městská rada. V rámci Programu regenerace obdrží 448 tisíc od státu a 90 tisíc od města majitelé židovského domu U Vážné studny 614 na obnovu střechy jižního křídla budovy. Dalších 152 tisíc korun z ministerstva získá společnost MP Holding na restaurování slepých vrat v zámecké zahradě.

Město má také vlastní dotační titul pro domy, které jsou v městské památkové zóně, ale nejsou prohlášeny památkami. Z této dotace obdrží přes 107 tisíc Jiří Karas na výměnu dvou výkladců na domě na Masarykově náměstí 28 a dalších 39 tisíc dostane Václav Cikán na výměnu plechových vrat na domě na ulici Zborovská 70\. V rozpočtu zůstane nerozdělených více než 450 tisíc korun. Místostarosta Radek Šamšula uvedl, že radnice se bude snažit, aby byl program v budoucnu více využíván. Ve hře je i úprava pravidel poskytování dotace.

### Park u skleníku

Zastupitelé upravili kompetence vedení města – investice jako celek má na starosti starostka Jana Syrovátková (Změna22), ale speciálně investici do parku u zámeckého skleníku bude mít na starosti místostarosta Lukáš Holík (Naše Boskovice), který se tímto projektem dlouhodobě zabývá.

### Změny územního plánu

Zastupitelé se zabývali také změnami územního plánu. Změna číslo 6 znamená, že se část pozemků v průmyslové zóně změní z ploch určených pro těžký průmysl a energetiku na plochy pro smíšené výrobní účely. Zastupitelé se změnou souhlasili.

Dále město začlení do změny číslo 7 požadavek na sladění legislativy týkající se povinného počtu parkovacích míst u nových staveb. Bez této změny by podle vysvětlení pracovníka stavebního úřadu Milana Štulpy město nadále nemohlo koeficient ovlivňovat. „Současný stavební zákon umožňuje městům provést procentuální korekci výpočtu, ale musí to být uvedeno v územním plánu,“ popsal Milan Štulpa.

Zastupitelstvu byl předložen také začátek příprav změny územního plánu číslo 8\. Postupně se nashromáždilo 44 konkrétních podnětů. Opoziční zastupitelky Dagmar Hamalová a Michaela Žejšková (obě SPOLU) se vyjádřily, že takto obsáhlá změna územního plánu by si zasloužila před projednáním na zastupitelstvu seminář a celkově lepší informační proces předcházející samotnému hlasování. Nakonec zastupitelstvo dalo této změně zelenou v podobě, v jaké ji doporučila městská rada, která navrhla vyhovět 23 požadavkům. Část nedoporučených návrhů se týkala lokality Milánovy, kde chce město vyčkat na komplexní studii řešící celé území.

### Odpadové hospodářství

Zastupitelstvo zrušilo obecně závaznou vyhlášku o obecním systému odpadového hospodářství. Podle vysvětlení vedoucí odboru životního prostředí Leony Fialové město původně připravovalo aktualizaci vyhlášky, ale nakonec se po konzultaci s ministerstvem vnitra ukázalo, že vyhlášku není nutné mít vůbec a konkrétní věci, které upravovala, může město zveřejnit jiným způsobem.

### Cyklostezka Mladkov–Svitávka

Město bude žádat o dotaci za Státního fondu dopravní infrastruktury. Jelikož stezka vede po katastrálním území více obcí, je nutné uzavřít smlouvu o spolupráci mezi Boskovicemi a Skalicí nad Svitavou. Smlouva bude řešit zejména finanční a majetkoprávní vypořádání a údržbu budoucí cyklistické stezky. Té se ujmou Boskovice oplátkou za to, že Skalice na stavbu věnovala pozemky.

### Pozemky na nabíječku

V bloku majetkových záležitostí odmítlo město prodat parkovací místa u hotelu Slavia majiteli sousedních ploch, který zde chtěl vybudovat elektro nabíjecí stanici. Podle starostky není nutné budovat ve městě další nabíječky a naopak není pro město vhodné zbavovat se parkovacích míst. Město navíc žadateli nejprve navrhlo směnu, která radnici připadala logickým a dobrým řešením, ale žadatel ji odmítl. 

### Rozpočtové opatření

Zastupitelé přijali informaci o rozpočtovém opatření číslo 2, které schválila městská rada v rámci svých pravomocí. Jednalo se o přesun půl milionu korun z oprav nebytových prostor na opravu bytů.

V návrhu rozpočtového opatření číslo 3, které schvalovali zastupitelé, by se rozpočet dočkal značných změn – příjmy by se navýšily o více než 50 milionů korun a výdaje o více než 75 milionů korun. Nakonec po debatě došlo ke korekci o několik milionů na výdajové straně.

Zastupitel Petr Malach se totiž zeptal na výrazné navýšení finančních prostředků na vytvoření projektu knihovny – ze 7 milionů korun na více než 13 milionů korun. Starostka Jana Syrovátková uvedla, že dohadování o výši ceny je nyní v procesu a do rozpočtu město dává částku, která odpovídá požadavku vítěze soutěže. Podle honorářového řádu i názoru komise architektonické soutěže by cena měla opravdu být nižší. Také Michal Knödl a Michaela Žejšková (SPOLU) se dotazovali, proč město dává už nyní do rozpočtového opatření nejvyšší částku a raději nepočká na další zastupitelstvo, až bude výsledek jednání jasný. Starostka vysvětlila, že město má na vyjednávání 50 dní, a proto chce mít částku schválenou. Jaroslav Dohnálek (SPOLU) uvedl, že taková částka je nepřijatelná, a doporučil, aby město raději svolalo mimořádné jednání zastupitelstva s jediným bodem, až lepší cenu vyjedná.

V debatě starostka také zmínila, že město čelilo v architektonické soutěži také odvolání od Zdeňka Fránka, ale toto odvolání již bylo vypořádáno.

Další část debaty se týkala také celkových nákladů na investiční plány města. Bývalý starosta Jaroslav Dohnálek se opakovaně vyjádřil, že aktuální plány jsou neufinancovatelné. Tomu oponovala i vedoucí finančního odboru Pavla Nováková, která uvedla, že dle rozpočtového výhledu a s plánovaným úvěrem na stavbu sportovní haly plány ufinancovatelné jsou.

Na dotaz Dagmar Hamalové vysvětlila starostka a aktuálně i jednatelka nemocnice Jana Syrovátková, že na investici do urgentního příjmu se počítá s maximální částkou 40 milionů korun.

Místostarosta Lukáš Holík nakonec sám navrhl, aby se navýšení částky na projektovou dokumentaci na knihovnu z rozpočtového opatření vypustilo. V této upravené podobě zastupitelé třetí rozpočtové opatření jednomyslně schválili.

### Rozdělení základní školy

Radní Radek Pernica (Změna22) jako obvykle informoval o situaci týkající se rozdělení základní školy – klíčové je, že ministerstvo školství [rozdělení školy na tři samostatné subjekty schválilo](https://ohlasy.info/clanky/2025/04/rozdeleni-zs-schvaleno.html). Město následně vyhlásilo konkurzy na ředitelky či ředitele nových škol na Sušilově a Slovákově ulici. Radek Pernica dále vysvětlil, že rozdělení škol nebude mít dopad na úvazky a náplň práce stávajících učitelů, ani na umístění stávajících žáků školy.

Dagmar Hamalovou zajímalo, kolik zaměstnanců dnes pracuje na více pracovištích. Podle Radka Pernici jsou to jednotky zaměstnanců a jsou to spíše nepedagogičtí pracovníci. Ředitel školy Martin Staněk doplnil, že se jedná o čtyři nebo pět lidí, kteří mají ale úvazek na jiné škole jen velmi malý. „Určitě nebude problém s tím, jaká kmenová škola jim zůstane,“ uvedl ředitel s tím, že na další škole budou mít jen opravdu malý počet hodin.

### Sportovní hala

Starostka Jana Syrovátková uvedla ke sportovní hale, že probíhá architektonická soutěž a 5\. a 6\. června zasedne porota, která bude vybírat postupující do druhé kola. „Předpokládáme, že budeme mít výsledek a vítěze na podzim,“ popsala starostka.

### Nemocnice

K nemocnici starostka a dočasná jednatelka Jana Syrovátková uvedla, že v prvním čtvrtletí došlo k výrazné personální stabilizaci. Především na dětském oddělení, gynekologii, interně a chirurgii. Také se podařilo zabránit odchodu zdravotních sester se specializací. Byl spuštěn projekt *Ortopedem na zkoušku* a byl zahájen i projekt na podporu bydlení lékařů. Kromě toho podle Jany Syrovátkové probíhá i ekonomická stabilizace nemocnice. Posílena byla intenzivní lůžka, diabetologie, klinická onkologie a dopravní zdravotní služba. Nemocnice také rozšiřuje poskytované úkony v rámci urologie, gastroenterologie a ortopedie.

Nyní proběhlo výběrové řízení na vedoucího lékaře urologie, bylo vypsáno výběrové řízení na technického náměstka a příští městská rada vypíše výběrové řízení na jednatele. Dále probíhá několik výběrových řízení na investiční akce.

Zastupitelka Ludmila Klíčová (Změna22) upozornila na nábor dárců kostní dřeně, který v úterý 6\. května pořádají skauti ve spolupráci s nemocnicí.

Zastupitele Petra Malacha zajímalo, jestli už je v nemocnici podepsaná kolektivní smlouva. Starostka reagovala, že by měla být podepsána každým dnem – dohoda je hotová, jen se čeká na zapracování konkrétních požadavků lékařů. Ty spočívaly v tom, aby město mělo vlastní mzdové tabulky, které by odpovídaly tabulkám z krajských a státních nemocnic.

### Dotazy a připomínky

Místostarosta Lukáš Holík popsal harmonogram stavby rekonstrukce parku u skleníku – do konce roku by měl být vybrán zhotovitel a začátkem roku 2026 by stavba začala. Končit by měla před sezónou roku 2027\.

Petra Malacha zajímal projekt [murálu na kotelně](https://ohlasy.info/clanky/2025/04/toybox-mural.html) na ulici Komenského a navrhl, že kotelna by se měla nejdříve opravit. 

Zastupitel Oldřich Kovář ze Sociální demokracie pochválil narozeninovou akci městských Služeb. A navrhl, aby byla na začátku příštího zastupitelstva promítnuta [prezentační pohádka](https://www.youtube.com/watch?v=bVZA2_1uKSU), která byla součástí akce. Celkově pochválil činnost Služeb, k čemuž se připojila i starostka Jana Syrovátková.

Radek Pernica pozval na oslavy 80\. výročí ukončení druhé světové války.

Jaroslav Dohnálek informoval, že finanční výbor Jihomoravského kraje doporučil dotaci 7 milionů na nemocnici a 5 milionů na byty v Městské správě sociálních služeb. Zároveň informoval, že už je velmi nepravděpodobné, že sněmovnou stihne do voleb projít narovnání rozpočtového určení daní, díky kterému měl Jihomoravský kraj získat asi 10 miliard ročně navíc. Do budoucna je tedy k získávání krajských dotací skeptický.

Po rekordně krátkém a také asi nejklidnějším průběhu v tomto volebním období bylo zastupitelstvo po dvou hodinách a deseti minutách ukončeno.