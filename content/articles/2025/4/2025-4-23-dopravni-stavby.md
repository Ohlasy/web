---
title: Jak se vyvíjí příprava staveb Boskovické spojky a silnice I/73?
cover-photo: https://i.ohlasy.info/i/3a3642d5.jpg
author: Tomáš Trumpeš
category: zpravodajství
tags: doprava
---

*O dvou velkých dopravních stavbách v našem regionu se dlouho mluví, dlouho se připravují a občas o nich také nějakou dobu není moc slyšet – Ohlasy se proto příslušných orgánů zeptaly, jak vypadá aktuální stav příprav silnice I/73 a železniční Boskovické spojky.*

{% photo src="https://i.ohlasy.info/i/3a3642d5.jpg" caption="Budoucí trasa silnice I/73 v úseku Bořitov–Svitávka" author="Marek Osouch" width=4032 height=3016 /%}

Příliš mnoho jsme toho nezjistili na Jihomoravském kraji, kde nás odkázali na Správu železnic a Ředitelství silnic a dálnic. Pouze k silnici I/73 v trase Bořitov–Svitávka padla jedna konkrétní informace. „U nás na Krajském stavebním úřadě v současné době probíhá územní řízení ve věci umístění stavby,“ uvedla Martina Žídková z odboru tiskových věcí a marketingu Jihomoravského kraje. Do jaké míry jsou pro kraj tyto stavby politickými prioritami, jsme se nedozvěděli.

### Silnice I/73 – z Bořitova do Svitávky a možná i dál

Ředitelství silnic a dálnic (ŘSD) sdělilo Ohlasům prostřednictvím Lucie Trubelíkové z týmu komunikace konkrétnější informace ke stavbě I/73, dříve označované D43 a ještě dříve R43. Hlavní zpráva zní, že letos v únoru bylo vydáno prodloužení platnosti stanoviska EIA na stavbu I/73 Bořitov–Svitávka, které posuzuje vliv stavby na životní prostředí. Bez tohoto stanoviska by úspěšné pokračování příprav stavby nebylo možné.

Stavba tohoto úseku je připravována tak, aby respektovala pozdější začlenění do finálního stavu úseku celé I/73. A právě [úsek z Bořitova do Svitávky](https://ohlasy.info/clanky/2021/11/d43.html) se má stavět jako první. „Zahájení této stavby předpokládáme v roce 2026 a dokončení 2029,“ uvedla Lucie Trubelíková. Úsek měří přibližně 8 kilometrů, jezdit se po něm má ve čtyřech pruzích rychlostí 130 kilometrů v hodině.

„Součástí řešeného úseku je etapové ukončení, které reflektuje nejasnou časovou perspektivu přípravy navazujících úseků,“ píše v [informačním letáku](https://letaky.rsd.cz/Upload/Stavby/490/infoletak_s73-boritov-svitavka.pdf?t=2025-02-05%2016:32:46.846) ŘSD. V letáku je ovšem o něco méně optimistický odhad termínů – zahájení stavby v roce 2027 a uvedení do provozu v roce 2030\.

Stavba druhého úseku Svitávka – Staré Město se nyní předpokládá v termínu 2028–2032. Na tuto část stavby zatím není dokončen zmíněný proces EIA, hotov by měl být do konce letošního roku. Jako poslední je naplánován úsek Troubsko–Bořitov, který by se dle aktuálních plánů měl postavit v období let 2030–2034.

### Boskovická spojka – do Brna bez přestupu, pokud na to budou peníze

Kupředu se posouvá také příprava stavby Boskovické spojky, která má Boskovicím přinést přímé vlakové spojení do Brna. Zde se však zdají plány na samotnou stavbu poněkud více nejisté. 

Projekt už má pravomocné územní rozhodnutí a v současné době se na Správě železnic připravuje vyhlášení tendru na projektanta dokumentace pro povolení stavby. „Zahájení realizace aktuálně předpokládáme v roce 2027\. Termín bude upřesněn po zahájení projekčních prací a samozřejmě se bude odvíjet také od termínu získání stavebního povolení,“ uvedla pro Ohlasy tisková mluvčí Správy železnic Nela Eberl Friebová. 

Náklady stavby se budou podle vyjádření tiskové mluvčí zpřesňovat s postupem přípravy projektu. Stejně tak se bude řešit i dotační titul pro tuto stavbu. Právě problematika financování vnáší do představ o Boskovické spojce největší otázky – loni se při návštěvě Boskovic vyjádřil o projektu skepticky ministr dopravy Martin Kupka. Uvedl, že má problém s tím, kolik má stavba stát a zda náklady odpovídají jejím přínosům. Poslední odhad ceny činil téměř 2 miliardy korun. 

Také starostka Jana Syrovátková uvedla, že na kraji se při jednání o připravované stavbě mluví vždy s dovětkem „pokud na to budou peníze“. Stát se podle ní dnes zaměřuje hlavně na vysokorychlostní tratě, ale Boskovice budou určitě usilovat o to, aby se Boskovická spojka dostala do pořadníku plánovaných staveb. „Boskovice mají ambici mít postavenou tuto trať,“ dodala starostka s tím, že takovou pozici města prezentuje i při jednáních o dopravě na krajské úrovni.

### Důvěryhodnost termínů

Budoucnost tedy ukáže, nakolik jsou dnešní plány a odhady termínů reálné. Pohled do minulosti není pro příznivce obou staveb moc povzbudivý, a to ani optikou posledních deseti let, kdy existují naše noviny. Ohlasy o Boskovické spojce [psaly podrobněji](https://ohlasy.info/clanky/2018/03/spojka.html) v roce 2018, kdy byl celý projekt blíže představen přímo v Boskovicích. A tehdy vypadaly předpoklady takto: „Stavba by měla probíhat od prosince 2019 do prosince 2021.“

A silnice I/73? V roce 2015 nám kupříkladu [politici tvrdili](https://ohlasy.info/clanky/2015/06/komentar-k-R43.html), že se – tehdy ještě R43 – začne stavět do roku 2020\. Kolega Marek Osouch tehdy k výroku lidoveckého poslance Jaroslava Klašky správně dodával: „Tomu ale nemůže věřit ani v tom nejoptimističtějším snu, že by se silnice postavila za pět let, když ještě vlastně neexistuje nic konkrétního.“ V roce 2019 pak Ředitelství silnic a dálnic [tvrdilo](https://ohlasy.info/clanky/2019/09/zpravy.html), že se první úsek plánované D43 od Bořitova ke Svitávce začne budovat v roce 2025\.
