---
title: Poetické divadlo Gymnázia Boskovice uvedlo zdařilou inscenaci o lásce v proměnách času
cover-photo: https://i.ohlasy.info/i/034f0390.jpeg
author: Tomáš Trumpeš
category: názory a komentáře
tags: kultura
---

*Novou inscenaci uvedlo v tomto týdnu Poetické divadlo, které působí na boskovickém gymnáziu. Krátkou reflexi napsal po jejím zhlédnutí Tomáš Trumpeš.*

{% photo src="https://i.ohlasy.info/i/034f0390.jpeg" author="Tomáš Trumpeš" width=4608 height=3072 /%}

Pedagožka a režisérka Věra Prosová vytvořila se studentstvem boskovického gymnázia další výborné divadlo. Tentokrát se nedá říct, že by sáhla ke klasice – sáhla totiž dokonce ke klasikám. A připravila divadelní pásmo pečlivě sestavené z různých opravdu klasických dramatických a také poetických textů. Vše spojuje ústřední téma: Láska.

V průběhu představení nazvaného *A znova láska* diváky čeká setkání s Gilgamešem, králem Davidem či Médeou, radí jim básník Publius Ovidius Naso, chybět samozřejmě nemůžou Romeo a Julie. Vše rámuje poezie Jana Skácela a protkává několik písní o lásce. I když by dramaturgický koncept mohl působit trochu školometsky a příliš naučně, výsledek je úplně jiný – živé, energické, nápadité, vtipné i dramatické a po celou dobu velmi koncentrované divadelní představení.

Věra Prosová jako režisérka umí pracovat efektivně a s málem, což je pro studentská představení to nejlepší. Vzniká komorní, jednoduchý a přitom pestrý divadelní tvar, ve kterém právě mladí herci a herečky dostávají výbornou příležitost se projevit a v nejlepším slova smyslu si opravdu zahrát – uvolněně, přirozeně a s radostí. Prakticky všichni se toho zhostili na výbornou – Michal Veselý, Veronika Rejdová, Lucie Fojtová, Adéla Křičková a Lukáš Pelíšek. A doprovodila je ještě pedagožka Karolina Pikartová.

Nápadité je využití rekvizit, kostýmů i různých druhů divadla, náznaků tance a pěvecká čísla. To vše se navíc skládá ve vizuálně podmanivé jevištní obrazy. Velmi pomáhá hudební přítomnost dalšího pedagoga Martina Neruda, který nejen doprovází zpěváky, ale vytváří i citlivý hudební podkres k některým scénám. I díky tomu se ve střídmém scénografickém řešení daří vytvářet naléhavou a poutavou divadelní atmosféru.

Největším přínosem je ale schopnost režisérky Věry Prosové a celého souboru vytvořit skutečně pestrý divadelní tvar, který je sice sestaven z různých a někdy velmi odlišných prvků, ale přesto drží perfektně pohromadě, přirozeně se přelévá z jednoho výstupu do druhého a po celou dobu udržuje publikum v pozornosti. A jak se ukázalo na školním představení, které navštívil autor tohoto textu – místy je oprávněně vyprovokuje i k potlesku na otevřené scéně.

Zdařilá inscenace *A znova láska* se dočká dalšího uvedení na květnových oslavách 125 let boskovického gymnázia a poté ji bude možné vidět 12\. září v kulturním a komunitním centru Prostor.