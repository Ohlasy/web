---
title: "Festival Boskovice 2025: Program se pomalu plní a pro místní byla vyhlášena fotovýzva"
cover-photo: https://i.ohlasy.info/i/82bc6043.jpg
author: Tomáš Trumpeš
category: zpravodajství
tags: kultura
---

*Letošní ročník festivalu pro židovskou čtvrť Boskovice 2025 proběhne od čtvrtka 10\. do neděle 13\. července. Hlavní programové taháky se pomalu objevují na [festivalovém webu](https://www.boskovice-festival.cz/cs) a pro jednu z výstav festival připravil fotovýzvu, do které se zapojily i naše noviny. Cílem je tematizovat místa ve městě, která jsou nějakým způsobem zajímavá – ať už pozitivně, nebo negativně.*

{% photo src="https://i.ohlasy.info/i/82bc6043.jpg" caption="Součástí festivalu bývají v posledních letech i výtvarné vpády a instalace v prostředí města, zde například instalace v židovské čtvrti z loňského ročníku" author="Tomáš Znamenáček" width=6240 height=4160 /%}

Festival vstupuje do svého 33\. ročníku a jako obvykle na něm nebudou chybět stálice české alternativní hudební scény ani mladí nadějní umělci. Přijedou ale i zahraniční účinkující a také stylově se bude jednat o pestrou směs. „Například kapela The Stylists, dynamická formace kombinující electro pop s prvky disca a funku, jejichž pulzující syntezátory a strhující zpěv si podmaní každého, zaručeně roztančí publikum. Skupinu tvoří Moimir Papalescu, Tonya Graves, multiinstrumentalista Petr Venkrbec a bubeník Miki P. Ikona české alternativní scény Načeva představí v Boskovicích svou nejnovější desku Jdem temným dnem. Prostor dostanou i mladší interpreti jako experimentální trio Hihihahaholky, jejichž vystoupení kombinují rap, jazzové prvky a tvrdé trapové beaty. Pražští Branko’s Bridge pak zaujmou kombinací psychedelického rocku, disca a post punku,“ uvedla za festival Kristýna Férová. Přijede také Jakub König, Bára Zmeková, Fvlcrvm, Jaroslav Rudiš & U-Bahn či Dorota Barová s Miroslavem Chyškou. 

Na jazzové scéně se objeví Osmosis kvintet, Baron Haze a legendární pianista Emil Viklický se svým triem. Na čtvrteční bluesové scéně vystoupí také známý hudebník Ondřej Konrád s kapelou Gumbo. 

Hudební program ale rozhodně není to jediné, co návštěvníky festivalu Boskovice čeká. Jako obvykle je velmi výrazná i výtvarná scéna, jejíž příznivci se mohou těšit na tvorbu Loli Kantor, izraelsko-americké fotografky, jejíž snímky zachycují život židovských komunit ve střední a východní Evropě. V židovském obecním domě se chystá výstavní projekt, který návštěvníky zavede do světa židovské kuchyně. Boskovická rodačka Klára Kubová představí své environmentální instalace, zatímco Drahomír Stulír přiblíží světy kočovníků skrze fotografický cyklus Nomádi.

Filmový program se zaměří na zapomenuté české snímky a jubilejní retrospektivu Jana Švankmajera. Pozornost bude věnována také dokumentům, promítat se bude například Architektura ČSSR 58–89 od Jana Zajíčka nebo Útěk do Berlína režiséra Martina Froyda.

„Pestrý bude rovněž divadelní program, který na několik scénách potěší nejen dospělé, ale i děti. Tématem interiérové divadelní scény bude letos dialog v různých podobách a schopnost ho vést. Jednou z prvních potvrzených inscenací je Chuck my life mezinárodního uskupení Arman Kupelyan a kol., která skrze butō-klaunství ukazuje snahu jedince vyrovnat se s nároky každodenního života a zprostředkovává dialog introspektivního a intenzivního pohybového slovníku butō s autentičností, zranitelností a humorem klaunérie. Nebude chybět ani již tradiční site-specific projekt – performativní procházka židovskou čtvrtí, tentokrát pod taktovkou Tobiáše Nevřivy a Terezy Dostálové,“ popsala Kristýna Férová.

### Fotovýzva

Se speciální fotovýzvou se festival obrací na občanstvo Boskovic, do projektu se zapojily i naše noviny a Kulturní zařízení města Boskovice. Cílem je nasbírat materiál, který umožní podívat se na město očima konkrétních lidí. „Každý z nás má v Boskovicích místo, které má rád, na které je pyšný, místo, které je mu blízké. Stejně tak každý z nás zná prostor, který ho v Boskovicích štve, nelíbí se mu, nerad tam chodí. Zároveň máme všichni mobilní telefon, někteří i digitální fotoaparát,“ říká kurátorka Helena Musilová, která za myšlenkou stojí. A vyzývá občany, aby se nad naším městem zamysleli a do výzvy se zapojili. 

Takže o co konkrétně jde? Vyfotit dvě nebo tři místa a poslat nám je i se stručným komentářem. Fotky by měly být koncipovány takto: 

ANO – místo, které milujete  
NE – místo, které vás trápí  
HRDOST (volitelně) – místo, na které jste hrdí 

„Nezapomeňte připojit označení fotky ANO / NE / HRDOST, dále adresu místa, den a čas pořízení, zda chcete být uvedeni jménem, nebo anonymně. A připojte stručný komentář s vysvětlením svého dojmu z daného místa,“ vysvětlují pořadatelé výzvy. Fotografie posílejte na mailovou adresu <ohlasy@ohlasy.info> do 31\. května. 

A co z toho vznikne? Vaše snímky se stanou součástí letní výstavy v ulicích Boskovic. „Společně vytvoříme obraz našeho města – očima vás, jeho obyvatel. Budete se moci podívat, co mají rádi vaši sousedé, nebo diskutovat o tom, jak zlepšit místa, která nám vadí,“ říká na závěr letošní festivalová fotovýzva.
