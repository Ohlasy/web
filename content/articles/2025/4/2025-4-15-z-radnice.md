---
title: "Z radnice: Změna územního plánu, opravy chodníků a vodovodu, zastávka u Lasáku, vedení nemocnice"
cover-photo: https://i.ohlasy.info/i/3ba8e45b.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v první polovině dubna vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/3ba8e45b.jpeg" caption="Tento chodník na Komenského ulici podél parkoviště čeká oprava" author="Tomáš Trumpeš" width=4032 height=3024 /%}

### Úkoly pro ředitele škol

Městská rada schválila úkoly pro ředitelku mateřské školy a ředitele základní školy. U základní školy je podle starostky Jany Syrovátkové hlavní prioritou zvládnout dobře [schválené rozdělení na tři subjekty](https://ohlasy.info/clanky/2025/04/rozdeleni-zs-schvaleno.html), u mateřské školy jde především o záležitosti spojené s výukou a o investice. Starostka zároveň ředitelku i ředitele, kteří se svých funkcí ujali nedávno, za dosavadní práci pochválila. „Svých postů se zhostili opravdu bravurně a se vší vervou,“ vyjádřila se Jana Syrovátková.

### Změna územního plánu

Do zastupitelstva směřuje návrh šesté změny územního plánu. Radní souhlasili, aby se část pozemků v průmyslové zóně změnila z ploch určených pro těžký průmysl a energetiku na plochy pro smíšené výrobní účely. „Cílem změny je umožnit výstavbu průmyslových hal, které budou určeny částečně pro výrobní činnosti, částečně pro skladování a částečně pro prodejní plochy,“ vysvětluje radnice.

### Velkoplošné opravy chodníků

Město vybírá firmu, která provede velkoplošné opravy chodníků za asi 2 miliony korun. Největší oprava se týká dlouhého chodníku na Komenského ulici podél parkoviště u osmipatrových bytových domů. Součástí opravy bude i doplnění parkovacích dorazů na přilehlém parkovišti, neboť vozidla zaparkovaná koly až u obrubníku komplikují provádění zimní údržby. 

### Oprava vodovodu na Mánesově

Svazek vodovodů a kanalizací bude provádět opravu vodovodních řadů na Mánesově ulici. Město se k akci připojí a z jeho popudu bude vodovod, který dnes vede pod dětským hřištěm, přeložen do přilehlého chodníku. A chodník bude předlážděn a upraven tak, aby z něj nestékala srážková voda k bytovému domu. „Město na akci přispěje 160 tisíc korun,“ doplnila starostka s tím, že celkové náklady činí přes 6 milionů.

### Nákup elektřiny a plynu

Město ve spolupráci s firmou Mix Max energetika zahájilo nákup energií pro sebe a své organizace na příští rok. Nákup bude stejně jako v minulosti probíhat na burze. Plyn už město podobným způsobem nakoupilo, ceny jsou podle místostarosty Lukáše Holíka mírně vyšší než na letošek.

### Nevajgluj

Boskovice uzavřely smlouvu se společností [Nevajgluj](https://nevajgluj.cz/pro-obce/), což je kolektivní systém, který vznikl na základě dohody mezi výrobci tabákových výrobků s filtry. Ty mají totiž zákonnou povinnost hradit obcím náklady spojené s úklidem, provozem odpadkových košů a dalším nakládáním s odpady z tabákových výrobků. Městu bude ročně vypláceno necelých 11 korun za každého obyvatele s trvalým pobytem v Boskovicích, což je částka okolo 130 tisíc korun.

### BoskoVize 2025

Participativní rozpočet běží pod názvem BoskoVize [na platformě Munipolis](https://participace.mobilnirozhlas.cz/boskovice/), letos do něj radnice vloží opět 500 tisíc korun a radní schválili i letošní harmonogram. Ten se podle místostarosty Radka Šamšuly příliš neliší od předchozího roku. Jedinou větší změnou v pravidlech je, že se návrhy budou podávat pouze elektronicky – o papírové podání totiž nebyl v minulém roce vůbec zájem. Počet hlasů a systém hlasování budou určeny až po ukončení výzvy, v závislosti na počtu přihlášených a schválených projektů.

Návrhy se budou podávat od začátku května do konce září, hned od začátku až do konce října pak poběží jejich posuzování na úřadě. V průběhu prosince se bude o návrzích hlasovat a v prosinci bude představen vítěz.

Loni v BoskoVizi [uspěla věž pro hnízdění jiřiček](https://ohlasy.info/clanky/2024/11/boskovize.html), kterou město vybuduje letos. „Připravuje se projekt pro stavební povolení, realizovat by se měl začátkem léta. To znamená, že nestíháme dobu hnízdění a na jiřičky si počkáme do příštího jara,“ popsal místostarosta Radek Šamšula. Věž s dvaceti hnízdy bude stát za finančním úřadem.

### Pálení bioodpadu

Odbor životního prostředí upozorňuje, že se změnil zákon o ochraně ovzduší, který mimo jiné určuje, co se smí pálit na otevřeném ohništi. Nově už není možné pálit odpad ze zahrad, kupříkladu shrabané listí.

„Občané mohou naložit s bioodpadem více způsoby. Nejvhodnější je předcházet vzniku odpadu, maximum materiálů zkompostovat a štěpkovat, popřípadě jej bezplatně uložit na překladišti Sběrný dvůr Doubravy, kde dále probíhá jeho zpracování,“ informuje radnice. Další možností je odkládat bioodpad do hnědých popelnic na bio. Svoz nádob od RD probíhá jednou měsíčně, svoz kontejnerů dvakrát týdně, nyní od poloviny března do poloviny května třikrát týdně – v pondělí, ve středu a v pátek.

Konec spalování se týká pouze rozdělávání ohně za účelem odstranění bioodpadu, netýká se případů, kdy je oheň rozděláván pro přípravu pokrmu nebo jinou rekreační činnost jako například *pálení čarodějnic*. „V tomto případě je na ohništi dovoleno pouze spalování suchého dřeva, případně jiného vhodného paliva. Na listí ani trávě se špekáčky nebo jiné pokrmy připravovat nedají,“ dodává v tiskové zprávě Odbor tvorby a ochrany životního prostředí.

### Dotace pro seniory

Také na příští rok nechá město vytisknout 400 kusů kalendářů pro seniory – jedná se o týdenní kalendář s radami a návody, které seniory seznámí s nejčastějšími rizikovými situacemi, s radami, jak jim předcházet, jak se s takovými situacemi vypořádat nebo se na ně připravit. Kalendáře pak budou distribuovány na besedách pro seniory a prostřednictvím terénní sociální služby. Náklady činí 60 tisíc, z toho 48 pokryje krajská dotace na prevenci kriminality.

### Zastávka u Lasákova mlýna

Na Dukelské ulici u Lasákova mlýna vznikne autobusový záliv a nová zastávka. Nahradí stávající zastávku, kde autobus stál v jízdním pruhu a zhoršoval dopravní situaci. V místě se zruší i nevhodně umístěný přechod bez nasvětlení a vznikne místo pro přecházení a bude upraveno i dopravní značení.

Předpokládané náklady činí 1,8 milionů korun, dlažební kostky jako materiál na povrch autobusového zálivu dodá krajská Správa a údržba silnic.

### Cyklostezka z Mladkova do Svitávky

Město má stavební povolení a požádá o dotaci ze Státního fondu dopravní infrastruktury na výstavbu Stezky pro chodce a cyklisty Mladkov–Svitávka a lávky pro pěší a cyklisty přes řeku. 

Stezka začíná v Mladkově novostavbou lávky přes Svitavu, jejíž výstavba je součástí cyklostezky, pokračuje po polní cestě v souběhu s řekou Svitavou, dále pod most a nakonec po zemědělsky využívaných pozemcích přiléhajících k silnici do Svitávky. Lávka pro pěší a cyklisty přes řeku Svitavu v Mladkově nahradí stávající staticky nevyhovující a v současné době uzavřený most. 

Celkové náklady na stavební práce se předpokládají ve výši necelých 21 milionů korun. Dotace by mohla činit skoro 15 milionů, Boskovice by se pak na stavebních nákladech podílely částkou přes 6 milionů a na základě smlouvy o spolupráci, která je v současné době připravována, se na financování cyklostezky bude spolupodílet také Svitávka. Ve hře je ještě další, skoro dvoumilionová dotace z Jihomoravského kraje. „Teď zažádáme o dotaci, minimálně půl roku budeme čekat na vyhlášení. Začátkem příštího roku se přihlásíme o dotaci z Jihomoravského kraje a soutěž by mohla být předpokládám za rok,“ uvedl místostarosta Lukáš Holík k časovému harmonogramu a plánu na výběr dodavatele stavby.

### Změny v dozorčí radě a mediálním výboru

Vzhledem k tomu, že zastupitel Pavel Šafář (Naše Boskovice) byl zvolen radním, rezignoval na své dvě další dosavadní funkce. V dozorčí radě Služeb ho nahradí Vlastimil Slaný a v mediálním výboru Michaela Pál – tu ještě musí ve funkci potvrdit zastupitelstvo. Oba jsou rovněž nominanty za uskupení Naše Boskovice.

### Dotace pro památkovou zónu

V rámci ministerského Programu regenerace městských památkových rezervací a zón Boskovice letos rozdělují 600 tisíc korun. Z toho 448 tisíc obdrží majitelé židovského domu U Vážné studny 614 na obnovu střechy jižního křídla budovy, plus jim město přidá dalších 90 tisíc ze své povinné spoluúčasti. Zbylých 152 tisíc korun z ministerstva získá MP Holding na restaurování slepých vrat v zámecké zahradě.

Město má také vlastní dotační titul pro domy, které jsou v městské památkové zóně, ale nejsou prohlášeny památkami. Vyhrazeno pro ně bylo na letošek 600 tisíc, ale zájem je malý. „Trochu se smutkem musím říct, že letos se přihlásili jen tři žadatelé, z toho jeden nesplňoval podmínky,“ popsal místostarosta Radek Šamšula. Přes 107 tisíc tak obdrží Jiří Karas na výměnu dvou výkladců na domě na Masarykově náměstí 28 a 39 tisíc dostane Václav Cikán na výměnu plechových vrat na domě na ulici Zborovská 70\. V rozpočtu tak zůstane nerozdělených více než 450 tisíc korun.

### Konkurzy na vedení škol

Po schválení [rozdělení základní školy](https://ohlasy.info/clanky/2025/04/rozdeleni-zs-schvaleno.html) město vypsalo výběrové řízení na nové ředitelky či ředitele dvou „nových“ škol – Sušilovy a Slovákovy. Podrobnosti jsou [na městském webu](https://boskovice.cz/konkurz%2Dna%2Dreditele%2Dreditelku%2Dzs%2Dboskovice%2Dslovakova%2Da%2Dzs%2Dboskovice%2Dsusilova/d-50623).

### Konkurz na jednatele nemocnice

Městská rada stále nevyhlásila konkurz na jednatelku či jednatele nemocnice. Funkci dočasně zastává už přes půl roku starostka Jana Syrovátková. Ta uvedla, že nyní se připravuje harmonogram dalšího postupu. „Budete v dostatečném předstihu informováni,“ vyjádřila se starostka.

### Rozpočtové opatření

Do zastupitelstva putuje také další rozpočtové opatření, které znamená dost velký zásah do letošního hospodaření města – příjmy se navyšují o více než 50 milionů korun a výdaje o skoro 80 milionů korun. Podle starostky Jany Syrovátkové změny způsobily získané dotace – přes 40 milionů na park u skleníku a dotace přes 4 miliony na mokřad u Mladkova. Město také dostalo příspěvěk na hospodaření v lesích. Tyto dotace se pak promítají i do výdajů. Tam se objevují i další výdaje na sportovní halu, kde se řeší přeložky sítí, a také vytvoření projektové dokumentace na knihovnu.