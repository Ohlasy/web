---
title: Galerii Otakara Kubína znovuotevře výstava Toy_Box, která vytvoří v Boskovicích i nový mural
cover-photo: https://i.ohlasy.info/i/42a496da.jpg
author: Tomáš Trumpeš
category: zpravodajství
tags: kultura
---

*Mimořádný dramaturgický počin se podařil Kulturním zařízením města Boskovice (KZMB) – znovuotevření Galerie Otakara Kubína, kterou městská kulturní instituce převzala, doprovodí výstava špičkové umělkyně [Toy\_Box](https://toybox.cz). Výtvarnice navíc vytvoří na jedné z boskovických kotelen i venkovní nástěnnou malbu.*

{% photo src="https://i.ohlasy.info/i/42a496da.jpg" width=1772 height=1772 /%}

Galerie Otakara Kubína (GOK) se po delší přetržce znovu otevře a první výstavu připravuje pod vedením kurátorky a fotografky Gabriely Sauer Kolčavové. Té se podařilo pozvat do Boskovic právě Toy\_Box; výstava ponese název Krajina s ptáky. Vernisáž je naplánovaná na sobotu 7\. června v 16 hodin a návštěvníky čeká i komentovaná prohlídka s autorkou. Později přibudou ještě dvě dílny pro veřejnost.

„Výběr této konkrétní autorky je spjatý s galerijním záměrem otevřít se širšímu publiku, zahrnout i mladší generace a cílit na vytvoření galerie s edukativním programem, tedy i navázání komunikace s místními školami,“ vysvětluje kurátorka boskovické galerie Gabriela Sauer Kolčavová. Také podle ředitele KZMB Ondřeje Dostála bude nová éra Galerie Otakara Kubína postavena na edukaci a propojení umění a neformálního vzdělávání. „V tomto směru je výstava a spolupráce s autorkou Toy\_Box tím nejlepším možným,“ pochvaluje ředitel si první výstavní počin.

Autorku Toy\_Box si obvykle spojujeme především s malířskou a komiksovou tvorbou, v posledních letech se také věnuje právě muralu – nástěnným venkovním malbám v České republice i ve světě. „Toy\_Box je známá svým angažovaným postojem v umění. Její projekty mají často sociální a environmentální přesah,“ popisuje nová galerijní kurátorka Gabriela Sauer Kolčavová. A to je případ i výstavy v Galerii Otakara Kubína. „Součástí doprovodného programu k výstavě budou nejen tvůrčí dílny a komentované prohlídky s autorkou, ale i environmentální program pro veřejnost a školy spjatý s tématem výstavy – ochrana přírody,“ dodává Gabriela Sauer Kolčavová. Nová tvorba Toy\_Box se inspiruje také autorčiným členstvím v České ornitologické společnosti a snahou ji podpořit. 

Toy\_Box sama říká, že „příroda není něco, kam se chodí na procházky – příroda je naší součástí a my jsme její součást, a pokud se jí nebude dařit, ani náš život nebude spokojený.“ 

Výstava zahrnuje také sérii rodinných maleb zachycující situace a momenty z autorčina běžného života s rodinou, kde je pro ni malba prostředkem k uvědomění si krásy i pomíjivosti všedních okamžiků.

{% photo src="https://i.ohlasy.info/i/46cbf081.jpeg" caption="Kotelna, na jejíž stěnách mural vznikne" author="Tomáš Trumpeš" width=4032 height=3024 /%}

### Mural na kotelně

Záměr vytvoření muralu podpořili na svém posledním jednání i boskovičtí radní. A souhlasili i s výběrem lokality – jedná se o dvě stěny kotelny u druhého osmipatrového bytového domu ve směru od města na sídlišti Komenského, naproti základní škole Slovákova.

„Dlouhodobě pracujeme na tom, abychom tento kulturní směr posílili i v našem městě,“ uvedl místostarosta Lukáš Holík (Naše Boskovice). Pro Boskovice bude mural od Toy\_Box už druhým dílem významného umělce – tím prvním je [Noční potápěč](https://ohlasy.info/clanky/2018/09/rozhovor-timo.html), jehož autorem je brněnský TIMO. Kromě toho se objevilo několik dalších maleb od místních či studentských umělců. 

Místostarosta Lukáš Holík popsal, že s představiteli místní výtvarné komunity a architekty procházeli nejrůznější místa a nakonec jim přišla jako nejlepší právě vybraná kotelna. Původně bylo vytipováno 27 lokalit; vybráno bylo místo na objektu, který patří přímo městu, a záměr rozvinout vizuální příběh na dvou stěnách se líbil i autorce. „Pro Boskovice je to velké štěstí, že se podařilo domluvit takovou vzácnou umělkyni,“ dodal Lukáš Holík. Starostka Jana Syrovátková (Změna22) doplnila, že z technického hlediska je důležité, že fasády objektu jsou v dobrém stavu, takže mural by měl na kotelně vydržet mnoho let.

Na vytvoření muralu bude Toy\_Box v Boskovicích pracovat v první polovině června. V rozpočtu města je na tento záměr vyčleněno 150 tisíc korun, což bude v rámci rozpočtového opatření převedeno do příspěvku na provoz KZMB. Dalších 70 tisíc a veškeré další náklady spojené s výstavou autorky a doprovodným programem budou financovat KZMB. 

### Znovuotevření galerie

Galerii Otakara Kubína v renesančních prostorách boskovické radnice založili manželé [Lenka](https://ohlasy.info/clanky/2015/12/lenka-odesla.html) a [Josef](https://ohlasy.info/clanky/2025/02/josef-barinka.html) Bařinkovi. Po skoro třiceti letech ji před časem převzalo město a v červnu ji uvede do provozu. 

Několikaměsíční pauzu galerie využila pro rekonstrukci, která byla nutná mimo jiné i pro splnění světelných a dalších bezpečnostních podmínek vyžadovaných k plánovaným zápůjčkám uměleckých děl z muzeí a galerií. „V současné době se pilně připravujeme poměrně zásadní rekonstrukcí galerie, což se dotýká všeho – od topení a podlahy až po osvětlení. Myslím, že nový design bude překvapující, ale je rozhodně tou cestou, kterou chceme s Galerií Otakara Kubína jít,“ popisuje ředitel KZMB Ondřej Dostál.

Budoucí program GOK zahrnuje uvedení známých českých autorů i autorek spjatých s místní historií, například podzimní výstava sochařky Sylvy Lacinové. Proběhne i premiérové představení zahraničních hostů v České republice, jako je oceňovaná Anila Quayyum Agha. Galerie by také ráda obnovila oblíbené zaběhnuté hudební programy, jako jsou setkávání s Milošem Štědroněm nebo Martinem Kratochvílem.