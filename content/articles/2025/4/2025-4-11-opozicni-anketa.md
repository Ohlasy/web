---
title: "Anketa s opozicí: vedení nemocnice, rekonstrukce okolí Zelené, světelná křižovatka či výstavba Na Chmelnici"
cover-photo: https://i.ohlasy.info/i/82bfb661.jpg
author: Tomáš Trumpeš
category: ankety
tags: politika
---

*Po čase jsme opět položili několik otázek boskovické opozici. Odpovídali Michaela Žejšková za koalici SPOLU, Petr Malach za Sociální demokracii a Karel Trefný za SPD a Trikoloru.*

{% photo src="https://i.ohlasy.info/i/82bfb661.jpg" caption="Plánovaná podoba prostranství kolem Zelené základní školy a ZUŠ" author="Atelier TAH" width=3000 height=2006 /%}

**Město stále nevyhlásilo výběrové řízení na nového jednatele či jednatelku, nemocnici už přes půl roku vede starostka Jana Syrovátková. Je to podle vás v pořádku, nebo by měla radnice řešit situaci aktivněji?**

SPOLU: V uplynulých konkurzech byli vylučováni uchazeči, kteří nesplnili podmínku praxe v řízení zdravotnického zařízení či ve vedoucí funkci ve zdravotnickém zařízení. Naši nemocnici teď již dlouhodobě taková osoba vede a setrvává na pozici jednatelky nemocnice – navíc bez toho, aby řádně prošla konkurzem. Takovou situaci nelze považovat za vyhovující a valná hromada, tedy rada města, měla vypsat další konkurz ihned po tom posledním neúspěšném. Neučinila tak však doposud. Dlouhodobě nelze výše popsanou situaci ignorovat a ponechávat paní starostku jako nekvalifikovanou osobu bez řádného konkurzu v této funkci.

SOCIÁLNÍ DEMOKRACIE: Město by mělo okamžitě vypsat výběrové řízení na nového jednatele. Vůbec nevíme, na co nebo proč se čeká. Dle našeho názoru je dlouhodobě funkce jednatele a starostky města neslučitelná, ale asi to ostatním koaličním partnerům nevadí.

SPD \+ TRIKOLORA: Nemyslím, že by paní starostka vedla nemocnici špatně, spíše naopak, ale přece jen byla zvolena do funkce starostky a to by mělo být její prioritou. Ale nemohu jí radit, sama musí vyhodnotit, zda jedna práce není na úkor druhé.

**Nemocnice také spustila [nový e-learningový videocast](https://www.youtube.com/watch?v=jjm1WHcBK2g), ve kterém jako průvodkyně účinkuje právě starostka Jana Syrovátková. Jak tento počin hodnotíte?**

SPOLU: Omlouváme se, ale na toto odpovědět neumíme. 

SOCIÁLNÍ DEMOKRACIE: Neznáme důvod tohoto projektu, ani kdo a jak ho financuje. Zvláštní je pozice paní starostky, jestli vystupuje jako jednatelka, nebo starostka města. Pokud jako jednatelka, je to v pořádku, ale ve vysílání je vedena jako starostka, což vede k dojmu politické prezentace. V minulosti nás někteří ze současné koalice za tento postup prezentace kritizovali, ale dnes je asi vše v pořádku.

SPD \+ TRIKOLORA: Ještě jsem neviděl, takže nemohu sloužit.

**Jak se vám líbí plán na rekonstrukci Lidické ulice a okolí Zelené školy?**

SPOLU: Návrh revitalizace okolí Zelené školy vypadá ve studii velmi přívětivě. Je důležité, aby nově navržené zpevněné plochy byly funkční, aby ubraly co nejméně ploch se zelení. Okolí školy je také vhodným místem pro alespoň drobná ekologická opatření – například k zadržování dešťové vody, s ohledem na edukační potenciál se nabízí promyšlená výsadba bylin, keřů a stromů. Současně je však nezbytné zůstávat při tom, že má město mnohem palčivější priority, kterým by mělo být věnováno intenzivní úsilí.

K návrhu rekonstrukce Lidické dle našeho názoru není v tuto chvíli vůbec vyjasněno a domluveno financování takto navrženého velkého projektu. A tedy je nejspíše rovněž v nedohlednu.  

SOCIÁLNÍ DEMOKRACIE: Projekt ze nám vždy líbil, ale bylo by dobré říct – kde na to všechno vzít? Chceme halu, knihovnu opravu budovy na Svatopluka Čecha, teď tedy Zelenou školu a k tomu projekt Lidické za 100 milionů? Co je tedy investiční priorita? Jako SocDem jsme ve volebním období 2014–2018 jsme měli jasné priority a ty jsme i vybudovali.

SPD \+ TRIKOLORA: Plán na rekonstrukci Lidické ulice a okolí Zelené školy je zatím na papíře, je zajímavý, ale přiznám se, že ano, líbí se mi, už jako někomu, kdo vyrůstal na Průchodní.

**Součástí dopravní koncepce je návrh řešit křižovatku u pošty jako světelnou. Je to pro vás akceptovatelné?**

SPOLU: Samo o sobě toto řešení může být akceptovatelné, pokud bude řádně prověřeno. Zejména tak, aby potenciální rychlost tohoto řešení nebyla v neprospěch funkčnosti a zejména bezpečnosti. Co však považujeme za nepřijatelné (tak, jak nám byl projekt v dopravní komisi představen), je jediný výjezd z parkoviště u Komerční banky na ulici Sokolskou, okolo zaslepeného konce ulice Hálkova. Považujeme takový jediný výjezd za nebezpečný, nepříjemný a nefunkční (pokud nebude samostatně regulován dalším semaforem). Dále pak jsme proti cyklopruhům přímo ve stávající vozovce ulice Sokolské, jak nám byly na dopravní komisi prezentovány. Opět se jedná o řešení sice rychlé, ale s ohledem na dopravu v této ulici nebezpečné.

SOCIÁLNÍ DEMOKRACIE: Pokud bude dodrženo vše v rámci pohledů a rozhledů – ano, je to možná nejlepší řešení, ale viděli jsme pouze studii.

SPD \+ TRIKOLORA: No za mne? Já bych to vůbec neřešil, jak správně napsal pan architekt Ondráček, kolikrát denně je v Boskovicích dopravní špička – dvakrát? Hlavní tah je Komenského, Jaroška, Sušilova, Dukelská.

**Jak se vám líbí vítězný návrh na knihovnu?**

SPOLU: Návrh působí decentním, příjemným dojmem. Budeme tedy očekávat jeho detailní rozpracování, pokud jde o naplnění všech očekávání od boskovické knihovny. Zásadní je, aby prostorové řešení knihovny co nejvíce odpovídalo požadavkům knihovníků.

SOCIÁLNÍ DEMOKRACIE: Stále nás mrzí projekt Zdenka Fránka, který stále vnímáme jako vítězný a měl být ozdobou města. Návrhy jsme viděli všechny a myslíme, že bylo uděláno kus dobré práce od všech. Pokud se povede něco zrealizovat, bude to pro knihovnu jen dobře.

SPD \+ TRIKOLORA: Návrh se mi líbí, megalomanský návrh pana Fránka je pryč a snad se půjde cestou rozumu, co město potřebujeme více v rámci knihovny. A samozřejmě bych apeloval, aby se nadále přihlíželo k názorům a návrhům majitelů nemovitostí kolem stavby knihovny.

**Co soudíte o změnách v projektu na vybudování urgentního příjmu v nemocnici?**

SPOLU: Ke změnám projektu urgentního příjmu nemáme dostatek informací, a tedy nejsme schopni posoudit, zda takto redukovaně navržený urgentní příjem odpovídá požadavkům – a jaké jsou jeho výhody oproti dříve připravovanému. Obáváme se nicméně, že nám v tomto projektu ujel vlak. 

SOCIÁLNÍ DEMOKRACIE: Neznáme podrobnosti změn projektu. Na toto se budeme doptávat.

SPD \+ TRIKOLORA: Myslím, že tohle je v gesci paní starostky a radních.

**Jak hodnotíte novou podobu plánu na výstavbu bytových domů Na Chmelnici, postup města a výslednou dohodu s developerem?**

SPOLU: Podle našeho názoru se představený projekt od původního neliší nijak výrazně. S hodnocením počkáme na jeho finální podobu.

SOCIÁLNÍ DEMOKRACIE: Je dobře, že developer i město našli shodu. Musí se začít budovat, protože mladí chtějí bydlet. Pokud se politici budou hádat, tak nám všichni z města utečou. Proto je i škoda, že když jsme jako SocDem nastartovali projekt výstavby za nemocnicí, že v tom nikdo nepokračoval. Bude to i jedno z našich témat do voleb 2026 – výstavba startovacích bytů.

SPD \+ TRIKOLORA: Myslím, že dohoda je pro obě strany výhodná.