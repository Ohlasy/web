---
title: Ministerstvo školství potvrdilo rozdělení boskovické základní školy. Vzniknou tři samostatné
cover-photo: https://i.ohlasy.info/i/3893095a.jpg
author: Tomáš Trumpeš
category: zpravodajství
tags: školství vzdělávání
---

*Je rozhodnuto. Poslední a nejdůležitější krok k rozdělení boskovické základní školy byl učiněn – ministerstvo školství souhlasí a potvrdilo vznik tří samostatných škol zápisem do školského rejstříku. Nyní se budou hledat dva noví ředitelé či ředitelky, na Zelené zůstane aktuální ředitel celé sloučené školy Martin Staněk.*

{% photo src="https://i.ohlasy.info/i/3893095a.jpg" caption="ZŠ Sušilova, jedno z pracovišť boskovické „trojškoly“ a tedy jedna z budoucích samostatných základních škol" author="Tomáš Znamenáček" width=4896 height=3264 /%}

Rozhodnutí obdržely Boskovice podle starostky Jany Syrovátkové (Změna22) přesně na Den učitelů – v pátek 28\. března. „Školství je jednou z našich priorit a jsem ráda, že se celá tato akce povedla,“ komentovala rozhodnutí starostka. 

Tři nezávislé samostatné školy vzniknou od 1\. srpna letošního roku. Podle vysvětlení radního Radka Pernici (Změna22), který se celým procesem zabýval, se technicky vzato nejedná o rozdělení, ale o oddělení dvou škol. Takzvaná Zelená škola bude pokračovat jako nástupnická organizace stávající velké základní školy, bude mít stejné IČO a stejného ředitele – pokračovat zde bude Martin Staněk. Na ředitele dvou nových škol na Slovákově a na Sušilově ulici jsou již vyhlášena výběrová řízení – kvůli tomu se sešla mimořádně městská rada v pondělí 31\. března večer. Uzávěrka přihlášek je 5\. května.

Zápisy proběhnou dle plánu 15\. dubna a pro rodiče a pro děti je nyní nejdůležitější informace, že se pro ně nic nemění – vzhledem k tomu, že tři základní školy vzniknou až od srpna, nyní proběhne zápis ještě podle dosavadních pravidel a zvyklostí. [Spádové školské obvody](https://ohlasy.info/clanky/2025/02/skolske-obvody.html) budou fungovat až od příštího roku při zápisu na školní rok 2026/27. Letos si tedy rodiče mohou zvolit, kam dítě zapíší, respektive kam podají žádost. 

Radní Radek Pernica připomněl, že rozhodnutí ministerstva školství mělo termín do konce ledna, ale nakonec na něj město čekalo o dva měsíce déle. Neznamená to však, že by se na celém procesu něco měnilo. „Všechno proběhne v intencích původního plánu,“ uvedl Radek Pernica. 

Ten dále popsal, že v souvislosti se záměrem města základní školu rozdělit se hodně mluvilo o tom, že trend ministerstva je aktuálně opačný a snaží se školy slučovat. „Chtěl bych říci, o jakých číslech se bavíme. Průměrná velikost školy v České republice je 250 žáků a 25 procent českých škol má méně než 50 žáků,“ vysvětlil s tím, že slučování se má týkat právě těchto malých škol. „I po rozdělení nám zde vzniknou tři nadstandardní školy s více než pěti sty žáky,“ uvedl Radek Pernica. Rozhodnutí ministerstva podle něj potvrdilo, že se město rozdělením vydalo správnou cestou.

Ředitel základní školy Martin Staněk vnímá rozhodnutí ministerstva jako pozitivní. Vedení školy nyní postupně informuje všechny zaměstnance školy a rodiče o tom, že v tuto chvíli se pro ně opravdu nic nemění. „Nemusí se obávat, jejich děti zůstávají ve svých pracovištích, ve svých třídních kolektivech, nebudou nikam přesunovány. Rovněž zaměstnanci – pedagogičtí i nepedagogičtí – zůstanou na svých odloučených pracovištích a také se pro ně nic nemění,“ zdůraznil ředitel Martin Staněk.
