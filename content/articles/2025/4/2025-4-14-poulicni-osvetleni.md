---
title: Nové lampy méně svítí, podle radnice to stačí
cover-photo: https://i.ohlasy.info/i/5d01715f.jpeg
author: Marek Osouch
category: zpravodajství
---

*Na většině ulic v Boskovicích si lidé mohou už nějakou dobu všímat nového LED osvětlení. Výměnu už mají za sebou zhruba tři čtvrtiny všech lamp. Úspornější světla ale zároveň nejsou tak intenzivní jako ta minulá. Někteří si na to stěžují, vedení Boskovic ale zatím žádné změny nechystá.*

{% photo src="https://i.ohlasy.info/i/5d01715f.jpeg" caption="Nové pouliční osvětlení" author="Tomáš Trumpeš" width=4032 height=3024 /%}

Radnice má na starosti téměř dva tisíce lamp pouličního osvětlení. To ale není konečný počet – další jsou v areálech firem, jiné soukromé pak na parkovištích u supermarketů. Konečný výčet všech světel tak patrně přesahuje dvoutisícovou hranici.

U lamp, které jsou ve vlastnictví města, ovšem v poslední době nastala velká modernizace. V první etapě nechala radnice vyměnit 434 svítidel, v druhé dalších 973\. „Několik desítek světelných bodů bylo již dříve vybudováno s LED svítidly. Celkově tedy zůstává přibližně 500 svítidel s původními výbojkami, převážně v historickém centru města a místních částech,“ uvedla mluvčí boskovické radnice Martina Vašková. Místními částmi je myšlen Bačov, Vratíkov, Hrádkov a Mladkov. „O případné výměně zbývajících svítidel zatím nebylo rozhodnuto,“ doplnila.

Pokračování modernizace nejspíš bude záviset na tom, jestli se radnici podaří získat dotaci jako v obou předchozích etapách. Dosavadní investice vyšla na bezmála 17 milionu korun, dotace z ministerstva průmyslu pokryla téměř 14 milionů, tedy více než 80 procent celkových nákladů. Město tak doplácelo jen necelé tři miliony korun.

Investice se tak Boskovicím brzy vrátí díky úsporám, i když je podle radnice nelze přesně vyčíslit a záleží na více okolnostech – lampy na různých místech mají různou spotřebu a město každý rok nakupuje elektřinu za jinou cenu. „Za první rok provozu první etapy revitalizace jsme ušetřili 355 tisíc korun,“ vyčíslila radnice podle vyjádření tiskové mluvčí Martiny Vaškové. Při započítání dalších 973 lamp by už byla úspora přes milion korun ročně, ale záleží právě na každoroční ceně elektřiny.

Někteří obyvatelé si stěžují na to, že nové lampy svítí málo. „Problém nespočívá ani tak v tom, že by nová svítidla svítila málo, ale spíš v tom, že původní osvětlení bylo často hodně intenzivní, přesvětlené a osvětlovalo i místa mimo veřejné prostory. Veškerá kontrolní měření intenzity osvětlení byla v pořádku,“ odmítá jakékoliv výtky radnice prostřednictvím své mluvčí.

Připomínky se podle ní často týkají například vchodů do domů, kde lidé nevidí na zámek u dveří. „Veřejné osvětlení není určeno k nasvěcování soukromých prostor, například právě vstupních dveří,“ poznamenala. Zároveň však dodala, že spolupracují s odbornou firmou, která situaci zmapuje a navrhne možné řešení, jak vyhovět nejen technickým normám, ale i potřebám občanů.

O nové osvětlení se ve městě bude i nadále starat pražská společnost AŽD Praha. Ta měla lampy v gesci i nyní a radnice jí koncem minulého roku dala světla na starost i do budoucna, přestože údržbu řeší často městská firma Služby Boskovice. „Ty ale nemají kapacity nebo odbornost na provozování požadovaných služeb, v tomto případě na provozování světelného signalizačního zařízení u hotelu Slavia,“ vysvětlila Martina Vašková. Řídit a spravovat semafory tak nemohou a musí si objednat kvalifikovanou firmu.