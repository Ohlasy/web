---
title: "Boskovice se snaží řešit výdejní boxy, v památkové zóně je nechtějí vůbec"
cover-photo: https://i.ohlasy.info/i/6051670c.jpeg
author: Tomáš Trumpeš
category: zpravodajství
---

*Města se nově potýkají s problematikou výdejních boxů, které vznikají na nahodilých místech a stavební úřady zatím nemají jasno v tom, jak je regulovat. V Boskovicích vyrostly i v památkové zóně při samotném vstupu na náměstí.*

{% photo src="https://i.ohlasy.info/i/6051670c.jpeg" caption="Výdejní boxy pod hlavním boskovickým náměstím" author="Tomáš Trumpeš" width=1024 height=768 /%}

Vedoucí boskovického stavebního úřadu Tomáš Měkota pro Ohlasy popsal, že ministerstvo pro místní rozvoj (MMR) vydalo v září 2023 metodické doporučení, ve kterém tvrdí, že výdejní boxy nejsou ani stavbou ani zařízením a ani výrobkem plnícím funkci stavby a tedy nepodléhají posuzování podle stavebního zákona. „Jinými slovy nevyžadují opatření stavebního úřadu, což je podle mě a snad i z logiky věci naprostá nehoráznost a celkem by mě zajímalo, kdo si takovou metodiku na MMR *vyloboval*,“ vyjádřil se Tomáš Měkota.

Výdejní box je podle jeho názoru jednoznačně nejtypičtějším *výrobkem plnícím funkci stavby*. Tím pádem by měl podléhat opatření o umístění stavby a vyžadovat povolení záměru. Ministerstvo pro místní rozvoj však svou metodiku [zopakovalo i na začátku letošního roku](https://mmr.gov.cz/cs/ministerstvo/stavebni-pravo/pravo-a-legislativa/novy-stavebni-zakon/metodiky/vydejni-boxy) v souvislosti s účinností nového stavebního zákona. „Jako stavební úřad se tedy neztotožňujeme s výše uvedenými metodickými doporučeními MMR k problematice umisťování výdejních boxů a vyžadujeme pro jejich realizaci výše uvedená opatření,“ doplnil Tomáš Měkota.

K umístění výdejního boxu v městské památkové zóně před obchodním centrem U Jakuba se v minulosti vyjadřovali také památkáři. Ovšem až k tomu druhému, jak plyne z [odborného stanoviska](https://data.ohlasy.info/2025/boxy.pdf), které Ohlasy na základě zákona o svobodném přístupu k informacím získaly: „Toto místo již nyní trpí nevhodnými zásahy, dvě plastové elektro-skřIně a výdejní box konkurenční doručovací služby – dle všeho umístěný bez vědomí a bez závazného stanoviska památkové péče,“ píše se ve vyjádření z Národního památkového ústavu.

Ve zdůvodnění památkáři přímo píší, že z hlediska památkové péče nelze navržené řešení akceptovat. Není podle nich důvod, aby takto nevzhledné technické zařízení značných rozměrů a agresivní barevnosti bylo právě na tomto místě – tedy na historickém vstupu a vjezdu na hlavní náměstí obce, do centra městské památkové zóny. „Z hlediska památkové péče je toto nevhodné umístěni, stejně jako z hlediska obecně-kulturního. Doporučujeme například několik desítek metrů vzdálené Růžové náměstí, které je urbanisticky vhodnějším prostorem. Je zde velkokapacitní parkoviště, urbanisticky je tento prostor již tak dosti poškozený a degradovaný, takže další snížení kvality veřejného prostoru umístěním technického zařízení zde bude vhodnější než na zvolené parcele,“ domnívají se památkáři. 

Národní památkový ústav proto konstatoval, že „zamýšlené práce jsou v rozporu se zájmem ochrany kulturně historických hodnot a nelze je realizovat“.

Boskovický stavební úřad však přesto umístění druhého výdejního boxu na místě de fakto povolil. Došlo totiž k takzvané fikci vydání závazného stanoviska. „Jestliže není závazné stanovisko dotčeného orgánu vydáno ve lhůtě pro jeho vydání, považuje se za souhlasné a bez podmínek,“ zní vysvětlení v příslušném dokumentu. A přesně to se stalo – úřad se nevyjádřil a Zásilkovna tak na druhý box osvědčení získala.

Nyní se ale radnice pokouší se situací něco dělat. Podle starostky Jany Syrovátkové (Změna22) nyní na úřadě probíhá místní šetření, které by mělo vzniklou situaci napravit. Výdejní boxy pod náměstím by se tak mohly přesunout jinam. Tajemník David Škvařil doplnil, že úřad aktuálně situaci mapuje a tam, kde není platné povolení, budou zahájena řízení o odstranění stavby. 

Vedle toho vedení města řeší, jakým způsobem dál v podobných případech postupovat. Podle tajemníka se objevila možnost, že by radnice mohla umisťování výdejních boxů regulovat prostřednictvím tržních řádů, protože se jedná zařízení určené k výdeji zboží. „Je to novinka, kterou s kolegou právníkem nyní prověřujeme,“ uvedl David Škvařil. Podle místostarosty Lukáše Holíka (Naše Boskovice) touto metodou problematiku řeší v jiných městech. Radnici by pomocí tržního řádu umožnila vymezit místa, kde výdejní boxy mohou být. „A říct: v památkové zóně vůbec, na to zapomeňte, něco takového tady nebude. Nechápu, jak to vůbec mohlo někoho napadnout, udělat to na vjezdu do náměstí,“ vyjádřil se místostarosta Lukáš Holík.