---
title: Férová snídaně potěšila místní i farmáře na druhé straně světa
cover-photo: https://i.ohlasy.info/i/5dbeb9dc.jpg
author: Kristina Studená
category: zpravodajství
---

*Druhá květnová sobota patřila férovému pikniku. Lidé z Boskovic se pod taktovkou spolku [Zelená peřina](https://www.zelena-perina.cz) přidali k dalším 120 místům v Česku, která prostřednictvím akce Férová snídaně upozorňovala na potřebu spravedlivého odměňování pěstitelů.*

{% photo src="https://i.ohlasy.info/i/5dbeb9dc.jpg" author="Monika Šindelková" width=2000 height=1500 /%}

Když organizátoři boskovického komunitního pikniku připravovali akci, nebylo jasné, jestli budou přízemní mrazíky, nebo teploty blížící se tropickým. Zatímco nepředvídatelné výkyvy teplot jsou v případě snídaně otázkou „na trávě, nebo pod střechou?“, pro pěstitele ze zemí, odkud pochází káva a čokoláda, jsou doslova otázkou přežití. I na tuto skutečnost chtěla upozornit celorepubliková akce s názvem Férová snídaně, ke které se v Boskovicích přidalo kolem čtyřiceti lidí. 

Návštěvníci a návštěvnice akce si nalévají kávu z termosek a navzájem nabízí domácí sušenky s fairtrade čokoládou. Sdílí si recepty i to, jak se jim daří nebo nedaří začleňovat férově vypěstované výrobky do svého běžného nákupu. Značka Fairtrade (v překladu férový obchod) sdružuje na dva miliony drobných pěstitelů kávy, kakaa, banánů a dalších potravin napříč celou zeměkoulí. Systém je nastavený tak, že zajišťuje spravedlivou mzdu a férové pracovní podmínky, které například zakazují dětskou nebo nedobrovolnou práci. Garantuje minimální výkupní cenu bez ohledu na kolísavý vývoj cen na burzách. Zároveň pomáhá pěstitelům, kteří žijí v oblastech výrazněji postiženými změnami klimatu, aby lépe zvládali překážky, které před ně výkyvy počasí staví.

Fairtrade příplatek za produkci umožňuje pěstitelským komunitám financovat další rozvoj jejich podnikání, sdílení dobré praxe nebo také systémy na lepší hospodaření s vodou. 

Kromě ekonomické podpory pomáhá Fairtrade vytvářet také větší odolnost místních komunit. Zhoršující se klimatické podmínky mají často zásadní dopad na pěstování klíčových surovin, a tudíž na schopnost pěstitelů uživit se při nenadálých situacích, jako je sucho, přívalové deště, záplavy nebo extrémní teploty. Tato nestabilita zvyšuje odchod lidí z venkova do měst a opouštění rodinných a komunitních farem. Podle Lubomíra Kadaně, ředitele [Fairtrade Česko a Slovensko](https://fairtrade.cz), produkují drobní pěstitelé 80 procent celkové produkce čokolády a 90 procent kávy, přesto mají téměř nulový vliv na jejich ceny na burze. Nárůst průměrné teploty může způsobit, že do roku 2050 přijdeme až o polovinu ploch vhodných pro pěstování arabiky, nejoblíbenějšího druhu kávových zrn. Systém Fairtrade v tomto může i do budoucna hrát důležitou roli – a za 20 let jeho fungování jsme jen z Česka přispěli částkou 200 milionů korun.

Přestože snídaně se snaží upozorňovat na chudobu a nespravedlivé odměňování v místech, která jsou nám vzdálená, stejně zásadní pro snižování ekologické zátěže potravin je využívání lokální produkce. Značka Fairtrade nám pomáhá lépe se orientovat zejména při nákupu kávy a čokolády, přesto dovoz výrobků z druhého konce světa zanechává významnou ekologickou stopu. Pokud chceme být šetrní k planetě, můžeme se rozhodnout využívat primárně ty potraviny, které mají původ v našem regionu: chléb z místní pekárny, ovoce a zelenina od malého farmáře, nákup v obchůdku na rohu nebo v [oblíbené přebytkárně](https://ohlasy.info/clanky/2019/02/rozhovor-striz.html). Zkracování dodavatelských řetězců pomůže v konečném důsledku všem – lokálním pěstitelům, planetě i nám.