---
title: "Z radnice: konkurz na jednatele nemocnice, souhlas se soukromou školou, nová otevírací doba sběrného dvora"
cover-photo: https://i.ohlasy.info/i/4ffd968a.jpg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na konci dubna vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti). Tajemník David Škvařil byl tentokrát z důvodu pracovní cesty omluven.*

{% photo src="https://i.ohlasy.info/i/4ffd968a.jpg" caption="Boskovický sběrný dvůr – otvírací doba se mění, pávi zůstávají" author="Tomáš Znamenáček" width=3021 height=2266 /%}

Vedení města na tiskové konferenci představilo záměr vybudování nové, bezpečnější cesty, která ve stávající trase lesní cesty propojí park pod letním kinem s areálem Červená zahrada. Tématu jsme se věnovali v [samostatném textu](https://ohlasy.info/clanky/2025/04/letnak-cervenka.html).

### Výběrové řízení na jednatele nemocnice

Městská rada více než půl roku po odchodu jednatele nemocnice Radima Dembiňáka schválila vypsání výběrového řízení na tuto pozici. Nyní nemocnici dočasně řídí starostka Jana Syrovátková. Uchazeči o vedení boskovické nemocnice se mohou hlásit do konce května. Rada tedy zvolila pro podání přihlášek poměrně krátký termín, minule bylo výběrové řízení otevřeno tři měsíce. „Osobní pohovor s přihlášenými proběhne 6\. června,“ doplnila starostka a jednatelka Jana Syrovátková. Třicet dní na podání přihlášek je podle ní standardní. Místostarostka Radek Šamšula dodal, že měsíční termín je minimální, ale rada se rozhodla jít touto minimální cestou. „Když se nám toto výběrové řízení nepodaří, můžeme dělat další a další,“ vyjádřil se Radek Šamšula, 

### Kanalizace na Komenského ulici

Za necelý jeden milion korun proběhne v nejbližší době první fáze snahy řešit stav dešťové kanalizace na Komenského ulici, [kde při přívalových deštích pravidelně vzniká laguna](https://ohlasy.info/clanky/2023/10/zaplavy-komenskeho.html). Nyní budou zřízeny čtyři nové vpusti v nejnižším místě – toto řešení napomůže zrychlení odtoku srážkových vod. Na celkové řešení s problémy přívalových srážek v této lokalitě se zpracovává projektová dokumentace na zkapacitnění boskovského potoka.

### Rekonstrukce elektroinstalace na Zelené škole

Kompletní rekonstrukce elektroinstalace se dočká budova Zelené školy na náměstí 9\. května. Proběhne rekonstrukce rozvodů včetně výměny svítidel a souvisejících stavebních úprav. Celkové náklady činí necelých 8 milionů korun a bude provedena i výměna páteřních rozvodů (stoupaček) v rozsahu ve třech podlažích a elektro rozvodů ve druhém podlaží staré budovy. Dále dojde k instalaci akustických podhledů v učebnách, ředitelně, sborovně a v kabinetech, a k výměně stávajících dveřních křídel včetně zárubní za nové. V učebnách rovněž dojde k výměně připojovacího potrubí vody a kanalizace, obkladů, umyvadel a vodovodních baterií. Součástí prací bude i oprava a výmalba stěn ve všech prostorách dotčených stavebními úpravami.

### Dozor nad rekonstrukcí parku

Dalším krokem pokračuje příprava na rekonstrukci parku u zámeckého skleníku. Město vyhlásilo výběrové řízení na zajištění technického dozoru investora včetně dozoru nad realizací vegetačních a sadových úprav a současně výkon funkce koordinátora bezpečnosti a ochrany zdraví při práci na staveništi. Zajištění těchto prací má stát asi jeden milion korun. „Výběrové řízení na dodavatele stavby bychom chtěli udělat v létě,“ doplnil místostarosta Lukáš Holík.

### Hnízdní věž pro jiřičky

Hnízdní věž pro jiřičky, která zvítězila v loňském ročníku participativního rozpočtu BoskoVize, bude stát za finančním úřadem. Město už vybralo dodavatele. Samotný hnízdní objekt bude na stožáru vysokém bezmála pět a půl metru a bude obsahovat dvacet výsuvných hnízd s vletovým otvorem. Hnízdní věž bude stát 157 tisíc korun, což je méně, než se v projektu předpokládalo. V rozpočtu participativního rozpočtu tedy zůstane více než dvě stě tisíc korun a radnice zvažuje, že by alespoň částečně uskutečnila i v pořadí druhý návrh, tedy umístění pítek a mlžítek ve městě. Zde se naopak ukazuje, že reálná cena je vyšší, než se v projektu předpokládalo. „Nebude možná realizovat projekt číslo dvě v plném rozsahu, ale budeme se zabývat tím, co z toho by se dalo udělat. Obecně jsme se na radě shodli, že bychom si přáli, aby ve městě vznikalo víc prvků s pitnou vodou,“ vyjádřil se místostarosta Radek Šamšula.

### Trafostanice v Červené zahradě

V Červené zahradě dojde k přeložce trafostanice kvůli výstavbě sportovní haly. Nová trafostanice bude situována v souladu s generelem Červené zahrady naproti vstupu na koupaliště. Stávající kabelová vedení budou přeložena mimo plánované budoucí objekty a komunikace a parkoviště. Náklady na přeložku uhradí město, předpokládaná výše je necelých 12 milionů korun. Hotovo má být nejpozději za tři roky. „Máme interní dohodu, že termín bude kratší,“ uvedla starostka s tím, že čekání na přeložku by tak nemělo zdržet výstavbu haly.

### Škola Meluzína

Město souhlasí s tím, aby v Boskovicích vznikla [soukromá základní škola Meluzína](https://www.skolameluzina.cz). Ta bude žádat o zápis do rejstříku škol pro školní rok 2026/27 s kapacitou 50 žáků, do budoucna by chtěla naplnit 1.–9. třídu na kapacitu 80 žáků. Podle starostky se rada domnívá, že podobná škola v Boskovicích chybí a vznik takové komunitní školy podporuje. Meluzína by měla fungovat už v příštím školním roce, ale zatím ne jako registrovaná škola, ale jako organizovaná skupina pro děti v domácím vzdělávání.

### Účetní závěrky příspěvkových organizací

Rada města schválila účetní závěrky příspěvkových organizací města: Mateřské školy Boskovice, Základní školy Boskovice, Kulturních zařízení města Boskovice a Městské správy sociálních služeb Boskovice. Při kontrolách hospodaření s veřejnými finančními prostředky nebyly zjištěny závady, a pokud ano, byly odstraněny. 

### Veřejné dražby odstraňovaných vozidel

Od letošního roku platí nový zákon o veřejných dražbách. Týká se také vozidel odstraňovaných z pozemních komunikací – město je nyní po povolení ze strany silničního správního úřadu oprávněno provést jejich veřejnou dražbu, což předchozí právní úprava neumožňovala. Městská rada proto pověřila odbor správy majetku k provádění všech úkonů v rámci veřejných dražeb.

### Nájmy pozemků po Velenu

Radní schválili pokračování pronájmu pozemků na ploše po bývalém hotelu Velen firmě Karel Porč za 20 tisíc za rok na uskladnění stavebního materiálu do konce letošního roku.

### Provozní doba sběrného dvora

Rada města uložila firmě Recovera změnit provozní dobu boskovického sběrného dvora. Posouvá se jednak začátek letního období už na duben, dále se sobotní provoz zahajuje až v 8 hodin, protože o dobu od 6.30 do 8 hodin ráno byl velice nízký zájem. 

Nová provozní doba bude tedy vypadat takto: v zimním období od listopadu do března bude otevřeno od pondělí do pátku 6–16, v sobotu 8–15 hodin, polední přestávka vždy 11–11.30. V letním období od dubna do října od pondělí do pátku 6–17, v sobotu 8–15, polední přestávka vždy 11–11.30.

### Adaptace na změnu klimatu

Boskovice získaly dotaci 80 tisíc korun od kraje z programu na adaptaci na klimatickou změnu. Peníze půjdou na údržbu vzrostlých stromů a město k nim přidá dalších 126 tisíc. Konkrétně proběhne údržba stromů v parku u Alberta, všech listnatých stromů v areálu hřbitova a lipové aleje na ulici Otakara Kubína. V rozpočtu města je pro rok 2025 na akci *Ozdravné řezy, asanace dřevin, realizace projektů zeleně* celková částka 900 tisíc korun.

### Nová členka vzdělávací komise

Novou členkou Komise pro vzdělávání a výchovu se stala Kristýna Kráčalíková. Počet členů komise se nezvýší, neboť rezignaci podala Valentýna Provazník. 

### Grafika darem

Město získalo darem litografii Boskovice od grafika [Emanuela Ranného](https://cs.wikipedia.org/wiki/Emanuel_Rann%C3%BD). Dárcem je pan Oldřich Štěrba.

### Chemizace plevele

Od začátku května – v závislosti na počasí – začne město s postupnou chemizací plevele na městských chodnících a komunikacích. Postřik bude prováděn lokálně a cíleně, vždy podle aktuálního výskytu plevele na jednotlivých místech. Aplikovaný postřik bude na bázi kyseliny pelargonové, nikoliv glyfosátu.

### Zahájení opravy vodovodu

V pondělí 5\. května se zahajuje oprava vodovodu na ulicích Mánesova a Bílkova. Stavební práce zde budou trvat dva až tři měsíce.