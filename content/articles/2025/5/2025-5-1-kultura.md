---
title: Kulturní výběr na květen s Jaroslavem Janouškem
cover-photo: https://i.ohlasy.info/i/62f0d9d4.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. K rozhovoru jsme tentokrát pozvali Jaroslava Janouška, který mimo jiné stojí za novým cyklem akcí Perspektivy. Ty probíhají v boskovickém Prostoru a Jarda nám o nich poví více. Součástí podcastu jsou i pozvánky na vybrané květnové akce, ty si zde můžete také přečíst.*

{% podcast_player file="2025/podcast/janousek.mp3" /%}

### Premiéra dokumentu Zažili jsme válku – příběhy z Boskovic \+ koncert Sugarcutes

První pozvánkou si připomeneme 80\. výročí od ukončení druhé světové války. V předvečer oslav, ve středu 7\. května, se uskuteční premiéra dokumentu Zažili jsme válku, který reflektuje příběhy lidí z Boskovic z válečného období. Dokument Paměti národa se bude promítat od 19 hodin, program ale začne už v 17 hodin – chystá se výstava zajímavých artefaktů z války, program pro děti a koncert kapely Sugarcutes.

### Umění zblízka: Lenka Pilařová

V rámci výstavního cyklu Umění zblízka představí v Prostoru brněnská malířka Lenka Pilařová novou kolekci svých maleb. Její snové krajiny už nejsou zcela opuštěné. Jsou zabydlené dětmi a jejich zvířecími přáteli. Autorka pomocí struktury vrství příběhy v deníkové formě do svých pláten. Výstava bude zahájena v pátek 16\. května; druhý den malířka ještě povede workshop, ve kterém bude zájemce učit své technice vrstvení světelně intenzivních ploch a vytváření skládané barevnosti.

### Dobrý den, keramiko\!

V Kunštátě, jen co by hlínou dohodil od Boskovic, bude o víkendu 16\. až 18\. května už osmý ročník festivalu Dobrý den, keramiko\! Můžete se těšit na program v jeskyni Blanických rytířů v Rudce, kde proběhne zahájení, výstavu mistrů keramiky a také jazzový koncert, a v dalších dnech program pro děti a dospělé, kteří si budou moci zkusit vyrobit vlastní keramiku – to znamená vytočit na kruhu, namalovat, vypálit v peci. Sobotní a nedělní aktivity se budou konat v Panské zahradě.

### Pavel Čadek

Jarní tah (smyčcem) je název koncertu, ve kterém vystoupí zakladatel takzvaného cellofolku – tedy violoncellista a písničkář Pavel Čadek. Koncert se koná v pátek 16\. května od 19.30 na sýpce.

### VI. Boskovické zpěvobraní

Nesoutěžní přehlídka pěveckých sborů s neformální atmosférou nazvaná Boskovické zpěvobraní se koná už pošesté, a to v sobotu 17\. května v 15 hodin v sokolovně.

### Divadlo Karla Pippicha: Bůh masakru

Představte si tuhle zdánlivě banální situaci: dva civilizované a inteligentní rodičovské páry se setkají, aby vyplnili pojistku, protože se jejich synové poprali a jedno z dětí vyrazilo tomu druhému zub. Tedy dva zuby. Vše se zdá jednoduché. Stačí ale jedno nevhodné slovo a příběh se může vydat úplně nečekaným směrem. Velmi rychle se objeví totální absence onoho civilizovaného chování. Zdá se nám to směšné, ale nezažil to někdy každý z nás? Tak zní anotace divadelního představení Bůh masakru, které do Boskovic přiveze chrudimské Divadlo Karla Pippicha. Pondělí 19\. května od 19 hodin v sokolovně. 

### Miloš Rejchrt – Křesťan ve veřejném prostoru

Na další setkání pořádané v rámci aktivit boskovické pobočky České křesťanské akademie přijal pozvání evangelický farář, disident, mluvčí Charty 77 a také autor mnoha písní Miloš Rejchrt. Setkání nese název Křesťan ve veřejném prostoru – zkušenosti disidenta v současném světě. Koná se v úterý 20\. května na sýpce.

### Živé slovo: Stanislav Biler

Do Prostoru zavítá jako další host Živého slova Standa Biler – sociolog a publicista spojený ponejvíce s Deníkem Alarm. V Prostoru se ovšem představí také jako literát, ostatně je to nositel ocenění Magnesia Litera za román Destrukce (2022). Číst bude z posledního románu Nejkrásnější město na Zemi, ve středu 21\. května od 18 hodin.

### Půljablkoň

Půljablkoň není zmenšená Jablkoň. Je to kompletní, svébytná formace s vlastním originálním zvukem i repertoárem. K objevování různých zákoutí hudby se v ní setkávají lídr Jablkoně Michal Němec a zpěvačka výjimečného hlasu Marie Puttnerová. V Boskovicích vystoupí ve čtvrtek 22\. května od 19 hodin v synagoze.

### Vojtěch Dyk

Vojtěch Dyk a kapela D.Y.K. natočili v roce 2019 album D.Y.K. Natáčeli v New Yorku a spolupracovali na něm s česko-americkým hudebníkem Ondřejem Pivcem a zpěvačkou La Toyou Kennedy z kapely Kennedy Administration. Deska má blízko k soulu, funku, jazzu a gospelu. Koncert se uskuteční v letním kině v pátek 23\. května od 18 hodin. 

### ZUŠ Open

ZUŠ Open se koná na boskovickém Masarykově náměstí v pátek 23\. května od 13.30 do 16 hodin a na programu budou nejrůznější vystoupení žáků místní základní umělecké školy. V 16 hodin pak naváže vernisáž výtvarného oboru v boskovickém muzeu.

### David Dorůžka / Piotr Wyleżoł Quartet

V Letovicích pokračuje série jazzových koncertů vyhlášená mimořádnou dramaturgií. Nejinak je tomu i tentokrát – v sále nově opravené budovy ZUŠ vystoupí v pátek 23\. května od 19.30 vynikající jazzový kytarista David Dorůžka. Představí aktuální album When the Child Was a Child, které bylo natočeno ve Varšavě v září 2024 a je společným počinem Davida Dorůžky, pianisty Piotra Wyleżola, kontrabasisty Michala Baranského a bubeníka Michala Miskiewicze.

### Perspektivy – Michael Kašpárek

V úterý 27\. května proběhne v Prostoru další akce v rámci cyklu Perspektivy. Cyklus zve do Boskovic zajímavé osobnosti, aktuální témata a otevírá diskuse, do kterých se zapojuje i posluchačstvo. Perspektivy přináší živé setkání s lidmi z kulturní, sociální i společenské sféry – bez mýtů, bez bariér, napříč generacemi. Květnovým hostem bude datový novinář Českého rozhlasu a spisovatel Michael Kašpárek. O cyklu i o tomto večeru si budeme blíže povídat s dnešním hostem Jardou Janouškem.

### Odpoledne v židovském ghettu VI.

Na konci května proběhne šesté Odpoledne v židovském ghettu – již tradiční kulturní akce, která se pokouší být svorníkem mezi časem minulým a dobou dnešní. Začne tentokrát už v pátek 30\. května velmi speciálním divadelním představením Návrat – to připravila se studenstvem středních škol Kristýna Štarhová s Vítem Malotou. Je inspirováno [příběhy z boskovického ghetta](https://ohlasy.info/obchod/pribehy/) a hrát se bude přímo v židovské čtvrti.

V sobotu 31\. května pokračuje program v synagoze. Nejprve od 13.30 přednáškou politologa Marka Čejky nazvanou Izrael a Palestina, od 16 hodin představí Martin Reiner projekt plánovaného židovského muzea MEHRIN 2025 a aktuální stav jeho příprav. Od 18 hodin zahraje Nišma klezmer trio živelný aškenázský klezmer, tklivé melodie Chasidů i sefardské rytmy. V 19.30 akci uzavře projekce filmu Transport z ráje – působivý snímek z prostředí terezínského ghetta natočil podle povídkové knihy spisovatele Arnošta Lustiga režisér Zbyněk Brynych.

### Filmový klub

Nenechte si ujít snímek Nebeští jezdci o hrdinství pilotů RAF, který se bude zdarma promítat 3\. května v letním kině. Film režiséra Jindřicha Poláka z roku 1968 bez patosu líčí osudy mezinárodní posádky Wellington, která bojovala proti nacistům. Také kino Panorama nabízí projekci vybraných filmů, které stojí za vidění: je to například německo-rakouský film Páv ve středu 7\. května nebo film Faust z roku 1926, který dodnes fascinuje svým zpracováním – k vidění ve čtvrtek 15\. května v 19 hodin.

### Výstavy v Muzeu Boskovicka

Připomeňme ještě aktuální výstavy v boskovickém muzeu. V židovském obecním domě je to výstava grafik a kreseb Pavla Kytnera nazvaná Luminosity. V synagoze stejný autor vystavuje soubor Je to živá bytost, má city. A v rezidenci bude ve čtvrtek 22\. května začínat výstava Po stopách myslivosti.

### Ikonopisecký seminář

Na závěr zmíníme ještě jednu velmi specifickou akci – od pátku 2\. do neděle 4\. května se v sokolovně koná ikonopisecký seminář Svatý Ivan Český. Účastníci budou objevovat krásu tradičních byzantských technik pod vedením zkušených ikonopisců a každý z nich si vytvoří svou vlastní jedinečnou ikonu.