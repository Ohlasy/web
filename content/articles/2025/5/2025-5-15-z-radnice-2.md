---
title: "Z radnice: skatepark, zahrádka u Kaťáku, dítě v babyboxu a konkurz na ředitele základních škol"
cover-photo: https://i.ohlasy.info/i/58c58e5f.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v první polovině května vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/58c58e5f.jpeg" caption="Před hospodou v katolickém domě se otevře zahrádka" author="Tomáš Trumpeš" width=4032 height=3024 /%}

### Zastávka na Dukelské

Město vybralo dodavatele stavby autobusové zastávky u Lasákova mlýna na Dukelské ulici. Zastávka bude umístěna v zálivu a podle starostky Jany Syrovátkové tak dojde k výraznému zlepšení bezpečnosti. „Celá akce bude probíhat o prázdninách,“ doplnila starostka.

### Dotace na byty v MSSS

Pokračuje oprava bytů v Městské správě sociálních služeb. Ve druhé etapě se jich opraví celkem čtrnáct za více než 9 milionů korun, od Jihomoravského kraje město získalo dotaci 5 milionů korun.

### Skatepark v Doubravách

Vybrán byl také dodavatel stavby skateparku v Doubravách. Podle místostarosty Lukáše Holíka je sice termín dodání stavby v březnu příštího roku, ale je zde šance, že firma stihne skatepark vybudovat ještě letos. „Skateboardisté se dočkají po dvaceti pěti letech,“ dodal místostarosta. Na konkrétní podobě skateparku a vybrání jednotlivých překážek a vybavení se podle něj právě komunita místních skateboardistů v maximální míře podílela. Skatepark by měl sloužit také koloběžkářům a jezdcům na kolečkových bruslích. Stavba skateparku má vyjít na něco přes 5,6 milionu korun. 

Starostka Jana Syrovátková doplnila, že se připravuje změna územního plánu, které umožňuje v lokalitě Doubrav další rozrůstání sportovní infrastruktury.

### Šablony pro mateřskou školu

Městská rada jakožto zástupce zřizovatele souhlasila s tím, že se mateřská škola bude ucházet o dotaci takzvaných Šablon z operačního programu Jan Amos Komenský. Mateřská škola může získat více než jeden milion korun na asistenta, dvojjazyčného asistenta a vzdělávání zaměstnanců. Výhodou je, že v rámci dotace není požadována žádná spoluúčast.

### Opravy chodníků

Vybrán byl i dodavatel velkoplošných oprav chodníků, letos je největší z nich oprava chodníku podél parkoviště u osmipatrových bytových domů na Komenského ulici.

### Zahrádka u Kaťáku

Venkovní zahrádka bude před hospodou v katolickém domě, která je tradičně označována jako Kaťák. Hostinec ovšem podle informací Ohlasů ponese nový název U pultu. Městská rada schválila umístění inventáře pro venkovní konzumaci na chodníku ulice 17\. listopadu, a to v rozsahu 18 metrů čtverečních podél boční části budovy, tedy pod jejími okny. Zahrádka má povolení od 15\. května do 15\. října. Konkrétně zde budou pultové stoly, květináče s nízkými keři a stínění bez zásahu do fasády budovy. Zajištěn musí být minimálně dva metry široký průchod.

### Teplovodní přípojka radnice

Pokračuje také příprava teplovodní a elektrické přípojky a optického kabelu od kotelny na ZŠ Sušilova k městskému úřadu. Aktuálně město schválilo potřebnou smlouvu o smlouvě budoucí o umístění věcného břemene. Zároveň podle vedení města není ještě rozhodnuto o tom, že se tato investice bude skutečně realizovat – zatím chce radnice připravit potřebnou dokumentaci a přivést projekt ke stavebnímu povolení. A nechává si ještě zpracovat finanční analýzu, zda je stavba skutečně ekonomicky přínosná.

### Nový člen sboru dobrovolných hasičů

Radní uložili uzavřít dohodu o členství v jednotce Sboru dobrovolných hasičů Boskovice I se Sebastianem Hamalou, který splnil požadavek zdravotní a odborné způsobilosti. 

### Nákup techniky

Necelých 22 tisíc korun přidá město Svazku vodovodů a kanalizací, který pro Boskovice nakoupí techniku celkem za necelých 40 tisíc korun. Rozdíl pokryje dotace. Nakoupeny budou třeba čerpadla, křovinořezy a fukary na listí.

### Zábradlí mostu na Šmelcovně

Zábradlí na mostě na Šmelcovnu bude od čtvrtka 15\. května odmontováno z důvodu reklamace nátěru. Po dobu reklamace budou na mostě instalovány provizorní zábrany, které zajistí základní bezpečnost průchodu. Původní zábradlí bude zpět namontováno nejpozději do konce května.

{% youtube_video id="OGyUvmRpnWs" /%}

### Dokument Zažili jsme válku

Dokument *Zažili jsme válku – příběhy z Boskovic*, který vznikl ve spolupráci města a brněnského Institutu Paměti národa, je ke [zhlédnutí na YouTube](https://youtu.be/OGyUvmRpnWs). Zájem o něj je poměrně velký a další diváky především z řad žáků boskovických škol získává na projekcích v kině.

### Bleší trhy

Město zve na bleší trhy – událost, kde můžete prodat, co nepotřebujete, a koupit, co můžete potřebovat. Akce se koná v sobotu 24\. května od 8 do 12 hodin na Masarykově náměstí a připravuje ji sbor pro občanské záležitosti.

### Putování Boskovicemi

Ve stejný den – tedy v sobotu 24\. května – proběhne od 13 hodin akce pro děti Putování Boskovicemi. Budou připraveny trasy pro děti, které budou plnit nejrůznější úkoly. Místostarosta Lukáš Holík doplnil, že programu se podílí řada volnočasových organizací, které s dětmi pracují, a na závěr přijde i kouzelník.

### Dítě v babyboxu

První dítě se v noci z pondělí na úterý objevilo v babyboxu v boskovické nemocnici. Jednalo se o chlapce, který vážil 2,6 kilogramu a vzhledem k tomu, že se podle lékařů jednalo o předčasně narozené dítě, byl převezen do dětské nemocnice do Brna. Dostal jméno Vojtěch. „Hřeje mě u srdce, že náš babybox zachránil život,“ uvedla starostka Jana Syrovátková.

### Nový web města

Radnice stále nemá hotovou novou verzi městského webu, i když ho původně měla firma dodat už na konci ledna. Podle místostarosty Radka Šamšuly město dodání urguje. Zatím migrují data ze starého na nový web. „Máme pracovní verzi, kterou jsme připomínkovali a firma připomínky zapracovává. Teď jde o to, aby nás do té pracovní verze pustili, pak už to snad půjde ráz na ráz. Jsme na to připravení,“ vyjádřil se Radek Šamšula.

### Konkurz na ředitele základní školy

Termín přihlášek do konkurzu na ředitele dvou základních škol – Sušilovy a Slovákovy – již vypršel. Pohovory před komisí se budou konat na konci května a pak by nové ředitele měla potvrdit mimořádná rada. Počet uchazečů vedení města neprozradilo, ale vzhledem k tomu, že pohovory budou probíhat, je zřejmé, že konkurzy nezůstaly bez odezvy.