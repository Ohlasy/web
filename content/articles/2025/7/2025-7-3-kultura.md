---
title: Kulturní výběr na červenec s festivalovou anketou
cover-photo: https://i.ohlasy.info/i/5b90f876.jpg
author: Tomáš Trumpeš
category: zpravodajství
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Namísto obvyklého rozhovoru jsme tentokrát natočili festivalovou anketu, kde se vám postupně devět lidí, kteří se okolo kultury točí, svěří s tím, na co se z festivalu Boskovice 2025 nejvíc těší a jak ho vnímají. Součástí podcastu jsou i pozvánky na vybrané další červencové akce, ty si zde můžete také přečíst.*

{% podcast_player file="2025/podcast/festival.mp3" /%}

### Pohádkový hřebínek

Každý prázdninový pátek uvede cyklus Pohádkový hřebínek jedno divadelní představení pro děti. 4\. července se děti i jejich rodiče můžou těšit na pohádku O Nebojsovi, 11\. července na Bobry od Bobří řeky, 18\. července na Trojlístek pohádek a poslední červencový čtvrtek – 26\. – na pohádku Jak slon dostal chobot. Cyklus zve do Boskovic pestrou paletu divadelních uskupení, takže je na co se těšit. Představení budou probíhat na nádvoří zámku vždy od 17 hodin.

### Promenádní koncerty

Další letní cyklus akcí KZMB je hudební, a jsou to promenádní koncerty u skleníku. Každou červencovou neděli kromě té festivalové od 15 hodin zde postupně zahrají 6\. JuKi Band, 20\. The(y) Wanted a 27\. René z Moštárny.

### Rap Ambush

Rap, skate, DJs, graffiti & friends. Čtvrtý ročník RapAmbush je zpátky a tentokrát ve větším stylu než kdy dřív. S lineupem, který by klidně unesl nálepku jednodenního festivalu, přináší organizátoři akce to nejlepší z českého undergroundového rapu. Vystoupí Darewin, Allien, Hopsen Clark, Maggi Gang a Podještědský Okultista. DJ support Sadluck a Ambush Crew. V sobotu 19\. července od tří odpoledne v Prostoru.

### Lokal Session vol. 5

Další díl taneční párty pořádané místními DJs, tentokrát jako letní edice s venkovním pódiem a venkovním barem se koná u skleníku v pátek 18\. července od 19 hodin. Hrají Holder, Amma, ZBX, Scorn, Wlasa a Voidsec.

### Drým Džurny

A než přejdeme na festival, máme tu ještě jedno divadelní představení, které slibuje dálky a dobrodružství. Drým Džurny s Josefem Trojanem v hlavní roli je tak trochu námořnická komedie o mladých dobrodruzích, kteří se rozhodnou vydat po Labi do Ameriky. Co je čeká za velkou louží? Přijďte to zjistit a hlavně se pobavit v pátek 25\. července v 19 hodin do Prostoru\! 

### Festival pro židovskou čtvrť Boskovice 2025

S festivalovým programem se můžete seznámit [na stránkách festivalu](https://www.boskovice-festival.cz/cs) a nezapomeňte si pustit také naši anketu s festivalovými tipy. A jako Ohlasy zveme srdečně na festivalové Ohlasy naživo – ve čtvrtek 10\. července v 15.00 s Kristýnou Štarhovou a Jakubem Liškou o současném divadle, v pátek 11\. července v 15.00 s Barborou Dočkalovou a Dagmar Hamalovou o odkazu židovské kultury a v sobotu 12\. července v 15.00 s Pavlem Kosatíkem o současném Slovensku a o boskovických tématech v jeho práci. To vše na scéně u zámeckého skleníku.
