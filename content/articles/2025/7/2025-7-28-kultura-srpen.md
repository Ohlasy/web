---
title: Kulturní výběr na srpen s Marijou Kulina
cover-photo: https://i.ohlasy.info/i/015ebf3d.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát byla hostkou výtvarnice Marija Kulina, která připravila pro venkovní galerii Pruh výstavu svých grafik a kreseb nazvanou Struktury a nervy. Součástí podcastu jsou i pozvánky na vybrané srpnové akce, ty si zde můžete také přečíst.*

{% podcast_player file="2025/podcast/kulina.mp3" /%}

### Boskovický pohádkový hřebínek

I v srpnu pokračuje cyklus pro děti Boskovický pohádkový hřebínek. Každý pátek od 17 hodin na nádvoří zámku přijedou herci s pohádkou – 1\. srpna to bude Princezna se zlatou hvězdou, 8\. srpna Kocour v botách, 15\. srpna Vodnická pohádka a poslední, 22\. srpna Dobrodrůženka.

### Pohádka o Golémovi \+ Den židovských památek

A ještě se vrátíme k jednomu dětskému divadlu. V rámci Dni židovských památek, který spadá na neděli 10\. srpna, přijede do boskovické synagogy loutkové divadlo a zahraje Pohádku o Golémovi. Začne v 15 hodin. V rámci tohoto dne budou zdarma otevřeny všechny židovské památky – tedy kromě synagogy maior i mikve a židovský obecní dům.

### Promenádní koncerty

V parku u zámeckého skleníku pokračuje série promenádních koncertů. Vždy v neděli od 15 hodin zde postupně zahrají 3\. srpna Boskověnka, 10\. srpna Zkusmeto, 17\. srpna Sára Nová & Band a 24\. srpna Třetí zuby.

### Roman Dragoun

Ve středu 6\. srpna přijede do Boskovic český zpěvák, skladatel a klavírista Roman Dragoun. Během své kariéry působil v kapelách Progres 2, Futurum a Stromboli a možná vám naskočí jeho známá píseň *Muž, který se podobá odvrácené straně měsíce*, která se stala rockovou písní roku 1982\. Koncert se bude konat od 19 hodin v parku zámeckého skleníku. 

### Marija Kulina: Struktury a nervy

Od pátku 8\. srpna bude ve venkovní galerii Pruh přístupná výstava Struktury a nervy. Výtvarnice Marija Kulina ji podrobněji představí v rozhovoru v tomto našem kulturním podcastu. V neděli 17\. srpna v 16 hodin je k výstavě připravena komentovaná autorská prohlídka.

### Mindicted Summer Session

Letos už se v Boskovicích nekoná festival Raveyard, ale pořádající Mindicted Crew připravila duchovního nástupce – menší akci Mindicted Summer Session. Akce, na které uslyšíte to nejlepší z českého DNB a rapu, proběhne v panském dvoře v pátek 15\. srpna od 18 hodin.

### Hrnek Street Party vol. II

V sobotu 16\. srpna odpoledne proběhne druhý ročník sympatické Hrnek Street Party. Kde? Na ulici Zborovská před kafírnou a za rohem u garáže, kde bude druhá stage. Od 13 hodin budou ulici oživovat lokální i přespolní DJs a večer zahraje Arleta, přední česká rapová umělkyně.

### Open Mic vol. 56

V srpnu proběhne další hudební večer Open Mic a lákat bude především milovníky a milovnice folku a šansonu. Večerem je provedou tři uskupení – folkovo-bluesový písničkář ze Znojma Aladin, zpěvák a kytarista Adam Kubát, který dlouhou dobu koncertoval s Martinou Trchovou s repertoárem Zuzany Navarové, a Kat\&Combo, kteří si píšou vlastní šansony. Hudební večer proběhne u zámeckého skleníku 20\. srpna od 18.30.

### Silver Fest 2025

Na panském dvoře se bude konat již třetí ročník festivalu Silver Fest 2025, který vznikl jako vzpomínka na zakládající členy kapely Silver Band Pavla *Silvera* a Josefa Koudelku. Tentokrát se festival rozrostl na dva dny, v pátek 22\. srpna od 17 hodin zahrají Blackstars Band, Aldabra, The Perfect Igloo (SK) a Natural, v sobotu 23\. srpna rovněž od 17 hodin Krounex, Prasklý Bachor, Silver Band a Helmutova stříkačka.

### Muzeum

Muzeum si připravilo archeologickou komentovanou vycházku na Hradisko u Svitávky. Výlet povede archeoložka boskovického muzea Zuzana Jarůšková a provede účastnictvo místem s bohatou historií, která sahá až do pravěku. Sraz je ve čtvrtek 14\. srpna na Svitávském náměstí. Do konce srpna můžete také ještě navštívit výstavu *Po stopách myslivosti* a pokračují i festivalové výstavy *Fantastický svět rostlin a zvířat* v rezidenci, *Josefína Puah Klimentová* v židovském obecním domě a *Loli Kantor* v synagoze.

### Filmový víkend ČSFD a Srnky

Maraton filmů čeká návštěvníky boskovického letního kina hned v pátek 1\. a v sobotu 2\. srpna v rámci Filmového víkendu ČSFD. Začíná se vždy v 19 hodin speciálním program, projekce startují ve 21.15. V pátek se budou hrát filmy F1, Fantastická 4: První kroky a 28 let poté. V sobotu Superman, Jurský svět: Znovuzrození a Sirat. V sobotu odpoledne bude ještě předcházet odpolední projekce filmu Surfař v kině Panorama od 17 hodin. Z dalšího programu boskovických kin upozorňujeme ještě na předpremiéru filmu Srnky s účastí herců – ve čtvrtek 14\. srpna od 20.30 v letním kině.

### Vatrafest 2025

Také letos se na konci prázdnin koná Vatrafest – esence zálesáctví ve městě. Jedná se o jednodenní festiválek pro staré i mladé vatráky i širokou boskovickou veřejnost. V kulturním programu si můžete poslechnout Žambochy a další muziku. Akce se koná v sobotu 30\. srpna od 15 hodin na panském dvoře.