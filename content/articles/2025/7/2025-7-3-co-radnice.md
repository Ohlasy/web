---
title: "Z radnice: hospodaření nemocnice, zástavba Milánov, příprava rekonstrukce Lidické"
cover-photo: https://i.ohlasy.info/i/83e4206c.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na počátku července vedení města – tentokrát pouze starostka Jana Syrovátková (Změna22) a tajemník David Škvařil. Místostarostové Lukáš Holík (Naše Boskovice) a Radek Šamšula (Piráti) čerpali dovolenou.*

{% photo src="https://i.ohlasy.info/i/83e4206c.jpeg" caption="Lidická ulice, kterou čeká rekonstrukce" author="Tomáš Trumpeš" width=4032 height=3024 /%}

### Hospodaření nemocnice

Městská rada, která tvoří zároveň valnou hromadu boskovické nemocnice, schválila účetní závěrku nemocnice za loňský rok 2024\. Hospodaření nemocnice skončilo ve ztrátě necelých 25 milionů korun. Starostka Jana Syrovátková, která dočasně vykonává i funkci jednatelky nemocnice, stejně jako na zastupitelstvu uvedla, že ztráta je způsobená především výpadkem dětského lůžkového oddělení, omezení na interně, navyšováním platů lékařů a také celkovým nastavením úhradové vyhlášky, která nepřeje menším nemocnicím. Ztrátu v hospodaření nemocnice kryje z naspořených peněz z minulých let, kdy prosperovala díky covidovým platbám. „Rezerva je tam rámcově ještě asi 40 milionů korun,“ uvedla starostka a jednatelka v jedné osobě. Záporný hospodářský výsledek Jana Syrovátková očekává ještě v letošním roce, ale pak by se podle ní měla nemocnice dostávat zpět do plusu. Dodala, že na celostátní úrovni snad dojde k reformám, které menším nemocnicím zajistí lepší podmínky.

Výběrové řízení na nového jednatele plánuje městská rada po dosavadních neúspěších zopakovat po letních prázdninách.

### Dary pro MSSS a policii

Radní souhlasili s přijetím darů pro dvě městské instituce od firemních dárců. Městská správa sociálních služeb dostala 22 kusů pratelných podložek na křesla v hodnotě necelých 5 tisíc korun. Městská policie dostane celkem 30 tisíc na péči o opuštěné a volně žijící kočky, především z oblasti Podlesí. 

### Rozpočty základních škol

Schváleny byly rozpočty dvou nových základních škol – Sušilovy a Slovákovy. Rozpočet takzvané Zelené školy, která je nástupnickou organizací rozdělené boskovické základní školy, bude upraven rozpočtovým opatřením. Starostka Jana Syrovátková zdůraznila, že na provozní výdaje škol dostává město peníze od státu a navýšení oproti jedné škole tak nepocítí ve vlastním rozpočtu. Také podstatná část investic aktuálně spojená s rozdělením škol by se podle starostky musela provést, i kdyby k rozdělení nedošlo – například investice do nové serverovny. „Byly už za hranicí životnosti, s rozdělením škol se to jen svezlo,“ vysvětlila Jana Syrovátková. Nové servery už byly vysoutěženy a i s pětiletým servisem vyjdou na 855 tisíc korun.

### Školní družiny

Město žádá Jihomoravský kraj o navýšení kapacity ve školních družinách od školního roku 2026/27. Na Zelené ze 154 na 174, na Sušilově ze 129 na 170 a na Slovákově ze 154 na 190\. Poplatek za družinu bude od příštího školního roku činit 200 korun měsíčně.

### Digitální technická mapa

V souvislosti se zřízením [digitální technické mapy České republiky](https://cs.wikipedia.org/wiki/Digitální_technická_mapa) vznikla městu povinnost vložit do ní zaměření veškeré stávající dopravní a technické infrastruktury v majetku města – veřejného osvětlení, teplovodů, dešťové kanalizace a místních komunikací. Rada schválila návrh smlouvy, která tyto služby pro Boskovice zajistí.

### Veřejné osvětlení na Otakara Kubína

Do další fáze pokročila příprava výměny šestnácti stožárů a kabeláže veřejného osvětlení na ulici Otakara Kubína. Nyní město vyhlásilo zadávací řízení na dodavatele stavby, která má přijít asi na 2 miliony korun. „Tato ulice má dlouhodobě problémy s výpadky,“ popsala boskovická starostka.

### Územní studie Milánovy

Město také hledá dodavatele územní studie pro lokalitu Milánovy. Toto rozvojové území o rozloze přibližně 46,6 hektarů se nachází na jihovýchodním okraji města. Starostka Jana Syrovátková vysvětlila, že na tomto nemalém území plánují developeři a investoři rozsáhlou výstavbu rodinných domů, ale chybí zde odpovídající infrastruktura a napojení na město. „Město je pod poměrně velkým tlakem těchto skupin,“ vyjádřila se starostka. Právě proto chce mít komplexní územní studii, která prověří celé území a navrhne urbanistickou koncepci s důrazem na kvalitní veřejný prostor, koordinované dopravní napojení a technickou infrastrukturu, opatření pro hospodaření s dešťovou vodou a etapizaci výstavby a regulativy využití území. Cílem je předejít nekoordinované zástavbě a vytvořit odborně podložený rámec pro případnou změnu územního plánu i další rozhodování města i investorů. Studie bude nejprve projednána odborně a případné veřejné připomínkování bude následovat po dopracování návrhu.

Hlavním problémem lokality Milánovy je podle Jany Syrovátkové napojení na ulici Dukelskou a nedostatečné kapacity příjezdu. „Chápu, že všichni v Boskovicích chtějí stavět a je tady hlad po pozemcích, ale pro mě je absolutní alfou a omegou bezpečnost – když se v té lokalitě cokoli stane, aby se tam dostala záchranka nebo hasiči,“ popsala boskovická starostka s tím, že není v pořádku, aby byl do lokality čítající třeba sto bytových jednotek příjezd po jediné tři metry široké cestě. Starostka proto označuje za chybu dosavadní územní plánování města v Milánovech a přiznává, že nyní už město nemůže zastavit projekty vznikající podle stávajících regulí. Ale právě pomocí studie se snaží situaci zlepšit co to jen půjde. „V prostoru se udělala spousta špatných kroků,“ vyjádřila se starostka s tím, že lokalitě právě chyběla celková koncepce a postupovalo se salámovou metodou.

### MSSS – kotelna a byty

Městská správa sociálních služeb se připravuje na dvě investiční akce. Tou první je revitalizace kotelny na Havlíčkově ulici – aktuálně byla vybrána firma, která vytvoří projektovou dokumentaci a bude provádět autorský dozor. Druhou akcí je avizovaná další etapa opravy bytů v domě s pečovatelskou službou rovněž na Havlíčkově ulici. Opraveno bude 14 bytů za 8,5 milionu korun, z toho 5 milionů korun dostane město formou krajské dotace.

### Boskovická pouť

Termín pouti letos v Boskovicích připadá na 26\. a 27\. července. Lunapark bude jako obvykle na parkovišti U Zlaté růže a prodejní stánky na Masarykově náměstí.

### Peníze pro Agility a Orla

Městská rada schválila dar 5 tisíc korun pro spolek Agility z Ráječka na pomoc dětem s Downovým syndromem a jejich rodinám na pokrytí nákladů na financování pobytu s terapiemi v boskovickém westernovém městečku. Individuální dotaci 98 tisíc korun dostane od města Orel na zajištění sportovní činnosti především mládežnických oddílů.

### Jméno pro chatbota

Boskovice hledají jméno pro chatbota na městském webu – tedy pro vyhledávač, který využívá možnosti umělé inteligence a najdete ho v pravém dolním rohu obrazovky jako červené okénko s dotazem *Dobrý den, můžu poradit?* 

Aktuálně se jmenuje Tessa, ale radnice chce najít nové, přiléhavější jméno. „Nové jméno může být ženské, mužské i neutrální, hlavně aby se líbilo a sedělo k Boskovicím. Své návrhy posílejte do 15\. července na e-mail <jaroslav.parma@boskovice.cz>,“ uvádí město Boskovice.

### Nová provozní doba sociálně právní poradny

Od července bude [sociálně právní poradna v Senior Pointu](https://www.boskovice.cz/rodinna-politika-mesta-boskovice) na radnici otevřena v pondělí od 13 do 17 hodin, a to v termínech 21\. července, 18\. srpna a 15\. září.

### Příprava rekonstrukce Lidické ulice

Městská rada se zabývala také přípravou rekonstrukce Lidické ulice. Ta je nyní ve fázi hotové projektové dokumentace a vyřízeného stavebního povolení. Podle starostky Jany Syrovátkové bude město příští rok žádat o dotaci ze Státního fondu dopravní infrastruktury, ale hlavní rozhodnutí o investici už bude nejspíš na příštím vedení města po komunálních volbách na podzim roku 2026\. Podle starostky se nyní řeší spíše technikálie a případné rozvržení stavby do etap. Město má nyní podle starostky hodně velkých investičních akcí v procesu příprav, a od stávajícího vedení by nebylo odpovědné rozjíždět další stavební akci, dokud nebude jasná představa o cenách a financování všech ostatních.