---
title: „Místo, kde sídlí tolik veřejných institucí, by mělo nést důstojné a inspirativní jméno.“
cover-photo: https://i.ohlasy.info/i/61be15e4.jpg
author: Tomáš Trumpeš
category: rozhovory
---

*Rozhovor s Václavem Klíčem, který inicioval petici za přejmenování náměstí 9\. května. Záměrem se bude zabývat boskovické zastupitelstvo na zářijovém jednání.*

{% photo src="https://i.ohlasy.info/i/61be15e4.jpg" caption="Náměstí 9. května" author="Tomáš Trumpeš" width=4032 height=3024 /%}

**Jak vznikla myšlenka na přejmenování náměstí 9\. května?**

Myšlenku iniciovat přejmenování náměstí 9\. května nosím v hlavě už hodně dlouho. Pravděpodobně sahá do doby, kdy jsem jako malý skaut stával u sochy T. G. Masaryka při oslavách 28\. října a přemýšlel jsem, proč slavíme vznik republiky na náměstí 9\. května. Konec války si přitom připomínáme jinde – a navíc 8\. května.

K rozhodnutí sepsat petici jsem dospěl letos v zimě, když jsme s [Ladislavem Oujeským](https://ohlasy.info/clanky/2020/11/oujesky-nazivo.html) diskutovali o plánovaných oslavách 80\. výročí konce války. Zjistili jsme, že máme na název náměstí stejný názor – a že v Boskovicích nejsme sami.

**Proč je to podle tebe důležité? Jaká je tvoje hlavní motivace?**

Bydlím nedaleko náměstí 9\. května a denně přes něj chodím nebo projíždím. Nachází se tu úřad, knihovna, tři školy, na které možná budu za pár let posílat i své děti. Pro někoho jsou právě tyto instituce hlavním důvodem, proč náměstí nepřejmenovávat – kvůli zbytečné administrativě. Pro mě je to naopak důvod hlavní.

Myslím si, že místo, kde sídlí tolik veřejných institucí, by mělo nést jméno, které je důstojné a inspirativní. Například po osobnosti, kterou lze dětem z místních škol představit jako pozitivní vzor. Název „9. května“ je spojen s komunistickou ideologií a tento den se už 35 let v naší zemi neslaví.

**Jaká je historie názvů tohoto náměstí? Jak dlouho se jmenuje 9\. května a jak to bylo předtím?**

Tato část Boskovic se [začala rozvíjet](https://ohlasy.info/clanky/2021/10/ztraceny-wiesner.html) zejména ve 20\. a 30\. letech minulého století. Dominantní budovy zdejší zástavby symbolizují prvorepublikový rozkvět města. Tehdejší zastupitelé proto v roce 1927 pojmenovali přilehlou ulici na JUDr. Josefa Kirchmanna – na počest významného boskovického starosty a poslance Moravského zemského sněmu.

Kirchmann se mimo jiné zasloužil o založení Sokola, místní pobočky Červeného kříže, vznik gymnázia, železniční spojení Skalice nad Svitavou – Chornice nebo o rozvoj silniční sítě v regionu. Jeho jméno ulice nesla až do konce 50\. let, kdy se prvorepublikové názvy a symboly staly nežádoucími. V dubnu 1959 byla pokoutně stržena socha T. G. Masaryka a vzápětí ulice přejmenována na Lidickou.

V městské kronice se výslovně o vzniku názvu náměstí 9\. května nepíše. Nicméně od května 1959 se tento název začíná používat. Je velmi pravděpodobné, že přejmenování Kirchmannovy ulice na Lidickou bylo spojeno i se zavedením názvu „náměstí 9\. května“ – oba názvy souvisejí s druhou světovou válkou. Kronikář to zřejmě jen opomněl zaznamenat.

**Jaké dnešní jsou alternativy názvu?**

V petici navrhujeme dvě varianty: *náměstí 8\. května* (datum Dne vítězství) a *náměstí Josefa Kirchmanna* (obnova historického názvu podle přání zastupitelů z roku 1927). Ve druhém případě by ještě připadala v úvahu varianta Kirchmannovo náměstí, aby tvar lépe zapadal mezi názvy ostatních náměstí.

Při sběru podpisů zazníval i názor, že místo není náměstím, a výraz „náměstí“ by se měl vypustit. Takový návrh ale v petici není – ten by musel vzejít přímo od zastupitelů.

**Preferuješ nějaký?**

Ano, dávám přednost názvu „náměstí Josefa Kirchmanna“. Jde o jednu z nejvýznamnějších osobností v historii Boskovic, kterou komunistický režim zcela vymazal z povědomí obyvatel. Přejmenování by bylo krokem k jeho rehabilitaci.

Zároveň bychom se tak vyhnuli sporům o to, který květnový den je tím „správným“ datem konce války. V Boskovicích už navíc máme jiná místa, kde si konec války připomínáme – a také jiné ulice, které na toto období odkazují. V neposlední řadě by tím základní škola získala silný příběh a osobnost, na níž by mohla stavět svou identitu.

**Po Listopadu 89 se několik ulic v Boskovicích přejmenovalo – jak to, že na náměstí 9\. května tehdy nedošlo?**

Na to by nejlépe odpověděl někdo, kdo to tehdy zažil. Nicméně krátce po revoluci probíhaly diskuze o tom, které datum bychom měli považovat za oficiální konec války. Ani v Boskovicích v tom tehdy nemuselo být jasno.

Na celostátní úrovni došlo ke změně svátku z 9\. na 8\. května v roce 1991 – a v parlamentu to bylo předmětem dlouhých debat. Zajímavostí může být, že změnu navrhl a prosadil Miloš Zeman.

**Objevovaly se takové iniciativy v uplynulých 35 letech? Mám dojem, že to řešíval taky [bývalý ředitel muzea Přemysl Reibl](https://ohlasy.info/clanky/2020/05/premek-reibl.html).**

Ano, podle toho, co jsem slyšel, zhruba před 20 lety taková iniciativa proběhla. Změnu se ale nepodařilo prosadit kvůli obavám z administrativní zátěže, kterou by to přineslo školám a úřadům. Rozdíl oproti dnešku je ten, že tehdy šlo jen o zastupitelskou iniciativu, nikoliv petici obyvatel.

**Jsou i další takové problematické názvy ulic?**

Názvů z doby komunismu je tu stále relativně dost a někteří signatáři petice na to upozorňovali. Mezi [asi nejkontroverznější](https://ohlasy.info/clanky/2015/11/nazvy-ulic.html) patří ulice Ludvíka Vojtěcha (komunistický politik a poslanec), Antonína Trapla (vedoucí místních Lidových milicí) a Švermova, pojmenovaná po komunistickém politikovi a spolupracovníkovi Klementa Gottwalda. Jejich přejmenování by se ale dotklo výrazně většího počtu lidí než v případě náměstí 9\. května.

Co mě možná mrzí víc než staré názvy, je trend pojmenovávat nové ulice neutrálně a bez vztahu k místní historii. Přitom máme spoustu významných osobností, které by si takovou poctu zasloužily.

**S jakým úspěchem se setkala petice za přejmenování náměstí 9\. května? Kolik máte podpisů?**

Posbírali jsme zhruba 150 podpisů, přičemž jsme si stanovili minimální cíl 60 podpisů – to je přibližně počet, při kterém se městské zastupitelstvo musí peticí ze zákona zabývat.

Podpisy jsme sbírali převážně při oslavách 80\. výročí konce války. Nevedli jsme k tomu žádnou kampaň ani online sběr, i když by to jistě přineslo vyšší čísla. Důvodem byla snaha vyhnout se útokům trollů a chatbotů, kteří často reagují na témata odporující ruskému výkladu dějin nenávistí a urážkami.

**Jaké bylo shánění podpisů? S jakou reakcí ses setkával?**

Pro mě osobně to bylo vystoupení z komfortní zóny a z reakcí jsem měl nejprve obavy. Většina lidí ovšem reagovala pozitivně nebo neutrálně. Ti, kteří s návrhem nesouhlasili, se vyjadřovali slušně a vedli jsme korektní diskuzi.

Objevil se i názor, že název náměstí je odvozen od data [osvobození Boskovic](https://ohlasy.info/clanky/2015/05/osvobozeni-boskovic.html), a že jeho změna by znamenala přepisování historie. To mě přimělo dohledat dostupné archivní informace – a nikde jsem nenašel žádný záznam, který by tuto teorii potvrzoval.

Rudá armáda sice skutečně dorazila do Boskovic 9\. května 1945, ale samotné pojmenování náměstí s tím nemělo přímou souvislost. Pokud bychom chtěli označit ulici, která připomíná příchod Rudé armády do Boskovic, pak je to ulice Dukelská. O té se v městské kronice píše:

> K uctění trvalé památky slovenského povstání a slavných bojů československé brigády po boku Rudé armády u Dukly i tam padlých hrdinů, nazvána byla část Sušilovy třídy od lihovaru až na konec k lesu Dukelská ulice. Tou ulicí přišli k nám památného 9\. května první jednotky Rudé armády a s nimi českoslovenští vojáci.

**Jaký bude teď další postup? Kdy a jak se bude o věci rozhodovat?**

Petici jsme podali na městský úřad začátkem července. Od té doby neznám oficiální stanovisko ani postup Rady. Předpokládám ale, že se petice dostane na program zářijového zastupitelstva.

**Máš nějakou představu o tom, jak si návrh politicky stojí a jakou má šanci na podporu?**

Pod petici se podepsalo mnoho zastupitelů z koalice i opozice. Svůj podpis připojila paní starostka, oba místostarostové i paní senátorka Vítková. Mám tedy subjektivní pocit, že návrh má podporu a mohl by získat potřebnou většinu.

Zároveň si uvědomuji, že podpis pod peticí ještě neznamená jistotu hlasu na zastupitelstvu. Může se stát, že třeba kvůli obavám z administrativních dopadů někteří zastupitelé nakonec podporu stáhnou.