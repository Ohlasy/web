---
title: "Ze zastupitelstva: Debata o změně názvu náměstí 9. května, ostrá kritika kvůli nemocnici a spor o vyjádření ke sněmovním volbám"
cover-photo: https://i.ohlasy.info/i/db7e3cc6.jpg
author: Tomáš Trumpeš
category: zpravodajství
---

*Boskovické zastupitelstvo se sešlo v úterý 23\. září v zámeckém skleníku a završilo tím tři čtvrtiny volebního období. Třetí rok mandátu zakončila především ostrá debata o hospodaření boskovické nemocnice. A došlo i na výměnu názorů o blížících se sněmovních volbách.*

{% youtube_video id="mwBPrxnEnx4" /%}

Na začátku jednání složil slib nový zastupitel – Antonín Klíč ze Změny22. Ten nahradil Valentinu Provazník, která na svůj mandát rezignovala. 

Po několika formálních bodech zastupitelé schválili důležitý materiál týkající se rozdělení boskovické základky na tři samostatné základní školy. Jedná se o Opatření obecné povahy o vymezení školských obvodů základních škol. Schválení proběhlo bez diskuze.

### Dotace

Město rozděluje finance z Programu regenerace na jednotlivé památky – společnosti MP Holding připadne 152 tisíc korun na první etapu restaurování slepých zámeckých vrat do zahrady a majiteli židovského domu U Vážné studny 614 příspěvek ve výši 538 tisíc na obnovu střešního pláště jižního křídla.

Vyhlášeny byly dotace na provoz volnočasových organizací, na sportovní a volnočasové akce, pro kulturu a pro sport. Největší změny se týkají právě sportovních dotací – hlavní dotační program byl zjednodušen, protože nejkomplikovanější sport byl vyčleněn do samostatného programu. Jedná se o hokej, ve kterém ve městě působí dva samostatné kluby. „Rada města se rozhodla pro vytvoření samostatného dotačního programu pro hokejové kluby, k čemuž ji vedly neustálé a dlouhodobé stížnosti rodičů, funkcionářů, příznivců hokeje, ale i veřejnosti na chod obou klubů. V minulých letech byl převážně kvůli hokejovým klubům několikrát upravován stávající sportovní dotační program, na což ale negativně doplácely ostatní sportovní kluby, kterým se neúměrně a zbytečně zvyšovala administrativa,“ vysvětlilo vedení města tento krok v příslušném materiálu.

Schválena byla jako pravidelně i minimální síť sociálních služeb a dotace pro jejich poskytovatele nezřizované krajem.

### Přejmenování náměstí 9\. května

První větší diskuze se týkala návrhu na přejmenování náměstí 9\. května, o kterém jsme informovali v [rozhovoru s autorem petice Václavem Klíčem](https://ohlasy.info/clanky/2025/09/namesti-devateho-kvetna.html) a v reportu z radnice. Zatupitelé tentokrát nerozhodovali o novém názvu, ale pouze o tom, jestli souhlasí se změnou. Poté chtělo vedení města vyvolat diskuzi o finálním názvu a vytvořit k němu anketu.

Záměr na zastupitelstvu představil Václav Klíč osobně, popsal historii místa a zopakoval argumenty pro opuštění názvu 9\. května. 

V diskuzi nejprve vystoupil nejprve Michal Knödl (SPOLU), který uvedl, že petici jako občan podepsal, ale jako zastupitel cítí odpovědnost a vnímá, že záměr nemá mezi lidmi jednoznačnou podporu. Petr Axman (Naše Boskovice) uvedl, že ho neuráží žádná z variant názvu, ale kriticky se vyjádřil k nízkému počtu podepsaných pod peticí a také k tomu, že tam nejsou lidé, kteří na místě bydlí nebo podnikají. Tito lidé naopak v kontaktu s městem vyjádřili s přejmenováním nesouhlas. Vladimír Farský (Naše Boskovice) tyto argumenty zopakoval a připomněl problémy, které by přejmenování způsobilo obyvatelům místa. Po Josefu Kirchmannovi by podle něj mohla být pojmenována jiná, nová lokalita.

Pro přejmenování se vyjádřil Jan Flíček (Změna22) a uvedl, že nepříjemnosti pro obyvatele chápe, ale zvládnout se to dá. Název 9\. května mu vadí sám o sobě a má jasně negativní konotaci. Připojila se Michaela Žejšková (SPOLU), podle které není zvládnutí změny nijak dramatické. Nebylo by podle ní na místě pojmenovat po Josefu Kirchmannovi nějakou ulici na periferii, ale právě významné náměstí. Proti se postavil Petr Malach (SocDem), který by upřednostnil jinou lokalitu. Vladěna Koudelková (Změna22) proti tomu uvedla, že název je pozůstatkem, který do demokratické společnosti nepatří. Dagmar Hamalová (SPOLU) připomněla, že doktor Kirchmann byl nejdéle sloužícím starostou a od 50\. let bylo zakázáno o něm mluvit. S rodinou doktora Kirchmanna se setkala. „Je to zakázaná historie a je dobré si jméno Josefa Kirchmanna připomenout,“ uvedla Dagmar Hamalová. Dále připomněla, že náměstí je centrem několika veřejných budov a právě tím se nejlépe hodí k pojmenování po Josefu Kirchmannovi. Jan Nádvorník (Piráti) připomněl, že z obyvatel náměstí se ozvala jen čtvrtina, takže jejich odmítavý postoj není zdaleka kompletní. Sám podpořil variantu názvu Kirchmannovo náměstí, petici podepsal. Vlastimil Slaný (Naše Boskovice) reagoval s tím, že ti kdo se neozvali, se mohli vyjádřit pro, pokud by pro byli. Jaroslav Dohnálek (SPOLU) uvedl, že se při hlasování zdrží a popsal, že se ptal ve svém okolí a nesetkal se s nikým, kdo by změnu podporoval. A připomněl další problematické názvy – kupříkladu ulici Švermovu. „Pojďme to připravit a udělat to všechno,“ vyzval k tomu, aby se problematika pojala komplexněji.

Zastupitelka Ludmila Klíčová (Změna22), manželka autora petice, nejprve uvedla, že asi není překvapením, že ona materiál podpoří, a apelovala na morální hodnoty. Hana Nedomová (SocDem) rovněž uvedla, že se ve svém okolí nesetkala s pozitivním přijetím návrhu. A deklarovala, že se zdrží, protože to není věc, která by stmelovala mladší a starší generaci. Změna se podle ní měla udělat hned po revoluci v roce 1989, nyní už je na ni pozdě. Karel Trefný přišel s návrhem, který označil *aby se vlk nažral a koza zůstala celá* – tedy aby se škola přejmenovala na Kirchmannovu školu a zůstala na náměstí 9\. května. To později podpořil i Oldřich Kovář (SocDem), naopak Jan Flíček se vyjádřil, že by to byl nepříjemný historický paradox. Vladimír Petrů (Změna22) uvedl, že název je pro něj symbol totality a komunismu. Souhlasil s tím, aby se prošly i další podobné názvy ulic ve městě.

Michala Knödla zajímalo, jaká byla ambice při sběru podpisů. Václav Klíč odpověděl, že záměrem nebylo cílit na velké počty, ale chtěl pouze dodržet nutný počet podle zákona o obcích. „Vnímám to hodně hodnotově, ne jako něco, co by mělo být prosazováno silou podpisů,“ uvedl Václav Klíč. A připomněl, že nechtěl také rozdmýchávat nenávist na sociálních sítích. Zastupitelů se zeptal, jaký počet podpisů by pokládali za dostatečný. Radek Pernica (Změna22) uvedl, že se na adrese náměstí 9\. května narodil, což ho uvádí do osobní schizofrenie. Místostarosta Lukáš Holík (Naše Boskovice) řekl, že materiál podpoří – aby se provedl průzkum veřejného mínění v anketě. Společně se starostkou uvedli, že jednou z variant ankety bude i to, aby název zůstal 9\. května. To zpochybnil Jaroslav Dohnálek – pokud by zastupitelé schválili změnu, není už podle něj možné začlenit stávající název do dalších variant. To nakonec potvrdila i starostka a tajemník. Michaela Žejšková nakonec navrhla, aby se vypustila formulace, že zastupitelé schvalují změnu názvu, a zastupitelé by tak hlasovali pouze o provedení průzkumu veřejného mínění ohledně možné změny názvu. Starostka Jana Syrovátková (Změna22) podotkla, že se průzkum možná nestihne připravit hned na další zastupitelstvo a bude se o něm znovu jednat až v únoru. Pro tuto variantu nakonec hlasovali všichni přítomní zastupitelé kromě Radka Pernici. O změně názvu se tedy nerozhodlo a zastupitelé se k návrhu vrátí až po proběhnutí ankety.

### Změna územního plánu

Starostka Jana Syrovátková uvedla, že ke změně územního plánu proběhl seminář pro zastupitele. Zastupitelé schválili zadání 8\. změny územního plánu bez diskuze.

### Rozpočtové opatření

V bloku finančních záležitostí zastupitelé nejprve dle zákona schválili závěrečné účty svazků obcí, jichž je město členem. Poté se schvalovalo rozpočtové opatření. Příjmy se navýšily skoro o 10 milionů korun, výdaje o přibližně 7 milionů korun. 

Následovaly otázky k jednotlivým výdajům. Dagmar Hamalovou zajímala investice do zastávky na Sušilově ulici. Vedoucí majetkového odboru Pavel Musil vysvětlil, že město se dohodlo s dosavadními vlastníky zastávek na jejich odkupu a do budoucna zde vybuduje nové – mimo jiné už bez reklam. Další dotaz směřoval k úsekovému měření na Dukelské ulici. Tím je podmíněno vytvoření nového přechodu pro chodce, který bude posunut blíže k městu. Úsekové měření bude zasahovat asi 40 metrů za ceduli, celková délka bude 100 metrů a bude zasahovat do zastavěné části. U školního statku zatím úsekové měření v plánu není.

Dále Dagmar Hamalovou zajímaly informace k vybudování nové obřadní a nové zasedací místnosti na městském úřadě. Konkrétně ji zajímalo, jak se bude zadávat zpracování návrhu obřadní síně. Starostka Jana Syrovátková odpověděla, že se město vrací k původnímu uspořádání, kdy byla v přízemí jak obřadní, tak zasedací síň. Obřadní síň je podle ní hodně vytížená a rekonstrukci už potřebuje. Do obřadní síně by se nově nechodilo přes radnici, ale vchodem do městského úřadu. Na vytvoření obřadní síně chce město oslovit několik architektů a pak nad návrhy svolat setkání.

### Park u skleníku

Místostarosta Lukáš Holík informoval o přípravě rekonstrukce parku u zámeckého skleníku. Do konce září mají autoři návrhu z EA Architekti čas na zapracování změn v projektu. Změny mají přinést i finanční úlevu. V listopadu by mělo dojít po konzultacích s poskytovateli dotace k vyhlášení výběrového řízení na zhotovitele a v březnu by měla být zahájena stavba. V červenci by měl být umožněn přístup pro scénu festivalu Boskovice ve skleníku, pro KZMB by zde začal provoz od září.

Dagmar Hamalová požádala, aby byl projekt podrobněji prezentován – tedy nad rámec několika publikovaných vizualizací.

### Stav základních škol

Starostka informovala, že proběhly volby do školských rad a noví ředitelé nyní pracují na nových školských vzdělávacích plánech. Rozdělení škol podle ní proběhlo velmi dobře a novým ředitelům poděkovala. Dagmar Hamalovou zajímalo, do jakých škol budou podle školských obvodů chodit děti z dětského domova a azylového domu. Děti z dětského domova spadají na Slovákovu, z azylového domu na Sušilovu.

### Sportovní hala

Ke sportovní hale starostka jen řekla, že probíhá druhé kolo architektonické soutěže. Okolo 10\. prosince zasedne výběrová komise a vybere vítěze. Dál probíhají jednání ohledně přeložky trafostanice, ta by neměla narušit harmonogram stavby sportovní haly.

### Nemocnice

Starostka a souběžně dočasná jednatelka nemocnice Jana Syrovátková popsala, že od září nastoupily tři nové lékařky na internu a ta nyní funguje bez omezení. Nastoupili také dva noví primáři – na urologii Viktor Adedokun a na gynekologii Tomáš Cacek. Noví lékaři jsou i na chirurgii a ARO.

Nyní probíhá drobná investiční akce na novém místě, kam se bude stěhovat dětské oddělení. Místo něj bude novorozenecké oddělení. Na jeho uvolněné místo se přesune dlouhodobá péče a počátkem příštího roku tak nemocnice bude moci budovat urgent.

Vybrán byl nový technický náměstek a je vypsáno výběrové řízení na náměstka pro nelékařské profese. Jako projektová manažerka pomáhá v nemocnici Nela Kvačková, bývalá ředitelka nemocnice v Nymburku. „V tuto chvíli máme stabilizovanou personální stránku a pracujeme na stabilizaci ekonomické,“ uvedla starostka s tím, že se zvyšuje operativa a interna funguje na plný výkon. Příští městská rada na konci září vyhlásí výběrové řízení na jednatele nemocnice. „Věřím, že se nám konečně podaří najít někoho, kdo bude vést nemocnici ve stejném duchu, jako ji vedeme nyní,“ uzavřela Jana Syrovátková.

Jaroslav Dohnálek v diskuzi uvedl, že se mu nelíbí ekonomická agenda nemocnice – 24\. června žádal o písemné informace mimo jiné k predikci vývoje ekonomiky v nemocnici a až 5\. září dostal odpověď, která ho popudila, protože informace neobsahovala a navíc přišla pozdě. „Není to jen výraz arogance a nezájmu komunikovat, ale i porušení zákona,“ upozornil Jaroslav Dohnálek s tím, že povinnost odpovědět byla do 30 dnů. Dodal, že za loňský rok byla nemocnice ve ztrátě 25 milionů korun a za první pololetí letoška je to 20 milionů. Dále srovnal hospodaření nemocnice od roku 2018, ze kterýho vyplývá, že nemocnice se provozně začala propadat do ztráty až po roce 2022\. „Při vší úctě k vám, paní starostko, nemocnice není vaše, není to vaše hračka. Je to věc všech a my se jako zastupitelé oprávněně ptáme, jakých hospodářských výsledků se tam můžeme dočkat,“ zopakoval Jaroslav Dohnálek svůj požadavek na predikci hospodaření.

Dále ho zajímala situace okolo obsluhy nemocničního informačního systému, který přešel do rukou nové firmy Nauvis Solutions. Společnost byla založená jen čtvrt roku před převzetím systému a má jediného jednatele a majitele Ondřeje Lakomého. „Ptám se, proč k tomu došlo, a jestli pokládáte za správné předat tyto záležitosti do rukou nově vzniklé firmy,“ vyjádřil se Jaroslav Dohnálek. Ptal se i na nový telefonní systém a digitální ústřednu v nemocnici. Poslední dotaz směřoval ke slíbenému ocenění majetku a jednání s Jihomoravským krajem.

Starostka Jana Syrovátková v odpovědi nejprve uvedla, že u digitální ústředny došlo k výpovědi ze strany poskytovatele a proběhlo výběrové řízení. K ekonomice a odpovědi Jaroslavu Dohnálkovi starostka uvedla, že právě kvůli špatné komunikaci sesadila ekonomického náměstka Šimečka. Jeho úkolem bylo i zajištění ocenění majetku nemocnice. Starostka věc komunikovala s předsedou dozorčí rady Jozefem Machekem a ten, protože už nějaké nemocnice oceňoval, si to vzal na starosti a oceňování dokončí.

K ekonomickým výsledkům starostka uvedla, že by byla ráda, kdyby nemocnice letos skončila v červené nule nebo jen s drobným mínusem. Připoměla, že předchozí roky ovlivňovala covidová čísla, kdy do nemocnic proudily nestandardní peníze. „Nyní se nacházíme v situaci, kdy na tom malé nemocnice nebudou vzhledem k podobě nové úhradové vyhlášky nijak pozitivně. Snažíme se na to reagovat. Nemyslím si, že nemocnice dopadne nějak špatně, protože naši zaměstnanci pracují velmi dobře,“ vyjádřila se Jana Syrovátková. A znovu slíbila svolat k problematice zastupitelský seminář.

V nemocnici je podle starostky starý informační systém, který se nyní mění a bude se soutěžit nový, na který nemocnice získala dotaci 28 milionů korun. Soutěž by měla proběhnout do konce roku. Nauvis Solutions jsou podle starostky už čtvrtá firma, která starý systém spravuje a poskytuje veškeré zázemí a služby, aby systém fungoval. Firma překoupila práva od společnosti, se kterou měla nemocnice předchozí kontrakt. „V tuto chvíli nevím o tom, že by s nimi byly nějaké velké komplikace,“ popsala starostka.

Jaroslav Dohnálek zopakoval, že mu firma nepřipadá důvěryhodná. A dodal, že je rád, že se v nemocnici daří v personální oblasti, ale v ekonomické oblasti se odehrávají věci, které podle něj normální nejsou. Nemocnice může těžko skončit hospodaření s červenou nulou, když má v pololetí ztrátu 20 milionů korun. Hlavní problém je podle něj trend. „Mě nezajímá, co mně odpovídal Šimeček, to je váš člověk, vy jste si ho delegovala. A já jsem se ptal vás a jestliže vy odpověď nerozporujete, je to výsměch,“ reagoval Jaroslav Dohnálek. Starostku vyzval, aby ekonomický stav nemocnice brala vážně.

Starostka ještě připomněla, že nemocnice musela výrazně přidat lékařům a také přišla o více než 30 milionů korun úhradovým dodatkem. Situace je podle ní momentálně komplikovaná ve zdravotnictví obecně.

Dagmar Hamalová otevřela otázku, jak dlouho může nemocnice s takovými hospodářskými výsledky vydržet a jak dlouho může vydržet město, pokud by je muselo sanovat ze svého rozpočtu. Starostka slíbila předložit zastupitelům podrobný rozbor ekonomiky nemocnice. Na dotaz Michala Knödla starostka odpověděla, že zatím nebude vypisovat výběrové řízení na post nového ekonomického náměstka, ale nechá to až na nového jednatele. Hana Nedomová připomněla, že nemocnice je společnost s ručením omezeným a město do ní nemůže nalít peníze z rozpočtu, protože by se jednalo o veřejnou podporu.

### Dotazy a připomínky zastupitelů

V závěrečném bodě jednání nejprve místostarosta Lukáš Holík informoval o tom, že město stále ještě licituje s autorem návrhu knihovny o podmínkách vytvoření projektové dokumentace – dohoda by měla být hotová během dvou týdnů.

Dále uvedl, že město skončilo na druhém místě v soutěži My třídíme nejlépe. Poté pozval na Husí slavnosti a na osmimetrový model Věstonické Venuše, který bude na náměstí. Do konce listopadu má být znám výsledek dotačního řízení, ve kterém město žádá o finance na cyklostezku směrem na Svitávku. Pozitivně už dopadla druhá dotace na opravu rybníka ve Vratíkově. Hotová je strategie cestovního ruchu, která byla odsouhlasena v příslušné komisi, nyní ji bude projednávat rada a poté zastupitelstvo.

Sociální demokrat Oldřich Kovář poděkoval za pozvání na Husí slavnosti, pochválil jejich propagaci, pouze se kriticky zmínil o tom, že na plakátě je namísto českého jeden anglický výraz.

Vladimír Farský pochválil odbor životního prostředí, kterému na základě podnětu od občanů předával návrh na opravu několika laviček a odbor na to reagoval velmi rychle.

Na závěr se o rozruch postaral Jan Flíček ze Změny22, který připomněl, že se blíží volby do Poslanecké sněmovny a apeloval na volbu demokratických stran. „Už to není o tom, jestli budeme mít vyšší, nebo nižší důchody, ale mám pocit, že se trochu blížíme k tomu, jestli půjdeme demokratickou cestou, nebo ne. Nejde jen o aktuální čtyři roky, ale o celou budoucnost, protože vidíme například u Slovenska nebo Maďarska, kam to může zajít,“ uvedl ve svém vyjádření. Na to kriticky reagoval Vlastimil Slaný z Našich Boskovic, podle kterého taková vyjádření na zastupitelstvo nepatří a každý si má volit podle sebe. Podobně se vyjádřila i sociální demokratka Hana Nedomová.

Na samotný závěr pozvala starostka Jana Syrovátková zastupitele k promítání filmu, který vznikl k výročí založení městské společnosti Služby Boskovice. Projekce se konala po ukončení jednání.