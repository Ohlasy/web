---
title: Nemít nikoho ve sněmovně je škoda, hlavní téma by bylo zdravotnictví, myslí si boskovičtí politici
cover-photo: https://i.ohlasy.info/i/8ae6e7fd.jpg
author: Tomáš Trumpeš
category: zpravodajství
tags: politika volby
---

*Před blížícími se poslaneckými volbami jsme se třemi boskovickými politiky probrali vztah regionální a velké politiky – zajímalo nás, jestli je škoda, že [region není ve sněmovně reprezentován](https://ohlasy.info/clanky/2025/08/kandidatky-do-snemovny.html), čemu konkrétně by to pomohlo a jaká témata by je v celostátní politice zajímala. Odpověděli nám Lukáš Holík (ANO), Martin Staněk (ODS) a Vítězslav Kulíšek (STAN).*

{% photo src="https://i.ohlasy.info/i/8ae6e7fd.jpg" caption="Sněmovní ulice s Thunovským palácem, sídlem české poslanecké sněmovny" author="VitVit, Wikimedia Commons" width=2048 height=1256 /%}

Jediný z této trojice, kdo do sněmovny kandiduje, je Vítězslav Kulíšek ze STAN. „Kandiduji, protože mi není lhostejné, kam naše země směřuje. Cítím, že nastal čas mé zkušenosti předat a využít i na vyšší úrovni. Chci být hlasem *obyčejných lidí* – těch, kteří pracují, starají se o rodiny a potřebují, aby stát fungoval jednoduše a férově a zároveň zachoval svou demokratickou tvář,“ říká Vítězslav Kulíšek, který je na 11\. místě kandidátky Starostů.

Současný místostarosta města Lukáš Holík stručně vysvětluje, že do sněmovny nekandiduje, protože je pro něj prioritou práce pro město. O místo na kandidátce podle něj neusiloval ani nikdo jiný z boskovického hnutí ANO. 

Předseda boskovické ODS Martin Staněk popisuje, že nominaci na jihomoravskou kandidátku SPOLU, konkrétně na okresního lídra ODS, skutečně obdržel, a to nejen od boskovické ODS, ale i dalších okolních sdružení. „Ona podpora v domovském sdružení byla jednohlasná a jsem rád, že za mnou organizace, které předsedám, takto stojí. S kolegou Liborem Hoppem z Lipůvky jsme se ale gentlemansky domluvili, že si vyjdeme vstříc, neboť měl za sebou již poslaneckou zkušenost a byl schopen vyjednat si celkově vyšší umístění na kandidátní listině, a to třetí místo za ODS a celkově šesté za SPOLU, které je volitelné, a má tak nyní moji jednoznačnou podporu,“ říká Martin Staněk. Boskovická ODS teď podle něj veškerou svoji pozornost a energii soustředí na komunální volby v příštím roce, které chce vyhrát.

### Ambice nestačí

A jak těžké je prosadit se na kandidátku do sněmovny a co je potřeba k tomu, aby se politik či politička dostali na volitelné místo?

„V tradičních stranách je skládání kandidátní listiny opravdu proces, který probíhá takřka na lékárenských vahách, aby byla složena spravedlivě ze zástupců všech oblastí, profesí, žen a mužů a věkových skupin. Tím, že nyní kandidujeme jako koalice SPOLU, je logicky počet míst pro ODS i ostatní dvě strany omezenější než dříve. Zásadní je dnes tedy mít dobrou pozici ve vyjednávání s ostatními oblastmi a mít za sebou již viditelné výsledky práce například na regionální nebo komunální úrovni,“ popisuje Martin Staněk.

Lukáš Holík říká, že faktorů je více. „V první řadě musí člověk chtít, být připraven věnovat tomu svůj volný čas a přesvědčit kolegy z kraje, že je vhodným kandidátem do Poslanecké sněmovny,“ upřesňuje boskovický místostarosta a předseda zdejšího hnutí ANO.

Podle Vítězslava Kulíška závisí obsazování kandidátek na konkrétní politické straně a u většiny relevantních subjektů sehrávají významnou roli osobní, politické i ekonomické vazby. „V případě hnutí STAN je však klíčový především politický kapitál – tedy schopnosti a dosavadní výsledky. Často jde o úspěšné starosty či jiné veřejné funkcionáře, kteří chtějí své zkušenosti z komunální či regionální úrovně využít i v celostátní politice. Vedle toho je prostor i pro nezávislé osobnosti, které si místo na kandidátce získají svou odborností a schopností prosazovat konkrétní řešení,“ vysvětluje kandidát za Starosty s tím, že u Starostů tedy možnost dostat se na volitelné místo skutečně existuje, což dokládá i [akce podpisovka](https://www.google.com/url?q=https://www.novinky.cz/clanek/volby-do-poslanecke-snemovny-kdo-chce-na-kandidatku-stan-musi-na-ulici-sbirat-podpisy-a-nechat-si-vynadat-40504355&sa=D&source=docs&ust=1756829740183888&usg=AOvVaw3pps6pfj8_xKAr1IZsX_-Y). Samotná ambice podle něj ale nestačí. „Je třeba mít za sebou například prokazatelné výsledky, silnou podporu ve svém regionu a také schopnost přesvědčit, že dokážete být přínosem i v rámci celostátní politiky,“ říká Vítězslav Kulíšek.

### Nemít nikoho ve sněmovně je škoda

Všichni tři politici se shodují na tom, že pro město a celý region je škoda, že není a s nejvyšší pravděpodobností ani nebude v poslaneckém sboru nikým reprezentován.

Podle Martina Staňka by měl být hlas Boskovicka určitě na půdě Poslanecké sněmovny slyšen a místní občané by si svého zástupce v dolní komoře zasloužili. Postavení poslanců směrem k regionům se ale podle něj postupně dost proměnilo. „Dříve bylo možné takzvané slavné *porcování medvěda*, kdy si každý poslanec mohl ze státního rozpočtu poslat peníze na podporu projektů ve svých obcích. To už dnes prakticky nejde. Poslanec je ale schopen zástupcům obcí, odkud pochází, otevírat lépe dveře či je dostat na schůzku na příslušných úřadech,“ domnívá se předseda boskovické ODS. Podle Martina Staňka bude proto důležité alespoň to, aby v příštím roce na boskovické radnici usedli lidé, kteří kontakty v Praze i na kraji mají, což by mohlo absenci poslance z velké části suplovat.

Vítězslav Kulíšek velmi podobně říká, že když místní politici nemají zájem o celostátní politiku, ztrácí region možnost být slyšen. „Poslanec z našeho regionu rozumí specifickým potřebám lidí tady a dokáže je prosazovat tam, kde se rozhoduje – na celostátní úrovni. Bez zastoupení Boskovicka dlouhodobě hrozí, že naše problémy zůstanou bez povšimnutí a ztratí se v celostátním průměru,“ komentuje situaci Vítězslav Kulíšek.

Lukáš Holík z hnutí ANO dodává, že přínos člena sněmovny z regionu by byl jednoznačný. „Máte informace a přehled o připravované legislativě i dotačních možnostech a také kontakty, které mohou městu a regionu vždy pomoci,“ říká Lukáš Holík.

Vítězslav Kulíšek zdůrazňuje, že hnutí Starostové vzniklo jako jediné právě z regionů, aby starostové mohli prosazovat i takzvanou *velkou* politiku. Poslanec s vazbou na konkrétní území podle něj dokáže upozornit na místní problémy, které by jinak mohly zapadnout, a propojit centrální rozhodování s reálným životem v obcích. „Kdyby mělo Boskovicko svého zástupce, lidé by věděli, že jejich hlas skutečně dosahuje až do centra rozhodování – což je zásadní pro důvěru v politiku,“ domnívá se boskovický kandidát Starostů.

### Hlavní téma? Zdravotnictví

Všech tří politiků jsme se zeptali také na to, co by bylo jejich prioritou z hlediska regionální boskovické politiky, kdyby hypoteticky někdy ve sněmovně usedli. A čemu dalšímu by se případně rádi věnovali. „Z hlediska našeho regionu je to především oblast zdravotnictví – vzhledem k boskovické nemocnici. Z celorepublikového pohledu pak problematika odpadů a životního prostředí,“ popsal boskovický místostarosta a šéf hnutí ANO Lukáš Holík.

„Existuje řada témat, která jsou současně celostátní i regionální. Pro Boskovicko je například klíčová stabilizace zdravotnictví, rozvoj a údržba dopravní infrastruktury včetně lepšího napojení na velká města, podpora podnikatelských startupů a zajištění a udržení dostupnosti základních služeb pro občany,“ vyjádřil se kandidát Starostů Vítězslav Kulíšek.

Martin Staněk z ODS uvedl, že musí zmínit hned tři témata, která považuje nejen pro Boskovice, ale pro celé ORP za naprosto klíčová. „V první řadě je to samozřejmě boskovická nemocnice. Jak už jsem zmínil, poslanec často může sloužit jako jakýsi otvírač dveří, a proto bych se snažil zajistit pro naši nemocnici co nejlepší smlouvy se zdravotními pojišťovnami, promlouvat do každoročního procesu tvorby úhradové vyhlášky, dle které ne každá nemocnice má za stejný lékařský úkon stejně peněz a ty menší jsou na tom často o desítky tisíc za stejnou operaci hůře. A v neposlední řadě sledovat, jak se vyvíjí trendy v řízení a fungování v jiných nemocnicích a jaká legislativa z pera ministerstva zdravotnictví se chystá,“ říká Martin Staněk.

Druhému tématu dostavby silnice I/73, dříve označované jako dálnice D43, se podle něj dlouhodobě a dobře věnuje senátorka Jaromíra Vítková. „Pokud by však tlak přicházel i z Poslanecké sněmovny, kde lze i častěji dotazovat ministra dopravy při pravidelných interpelacích, mohlo by to snad projekt ještě více rozhýbat a dostat jej mezi naprosté priority. Dále dnes nikdo moc neřeší, co bude s vlakovou tratí Boskovice – Skalice nad Svitavou, pokud se nezrealizuje Boskovická spojka? Přičemž zatím to úplně nevypadá, že by se projekt skutečně začal v nejbližší době realizovat. Trať totiž nesplňuje požadavky na nové přísnější zabezpečovací zařízení ECTS II, takže by se stejně musela zmodernizovat, jinak by vážně hrozilo, že vlaková doprava v Boskovicích skončí,“ upozorňuje Martin Staněk.

Třetím tématem je podle něj dostupné bydlení. „Moje osobní téma, které je důležité po celé republice, ale v Boskovicích začíná být čím dál důležitější. Před časem vznikl Státní fond podpory investic, který si klade za cíl, aby obce mohly ve velkém začít stavět nájemní dostupné byty. V nedalekém Znojmě tak již dnes se státní podporou 237 milionů vybudují 97 nových bytů. Projekt, který by Boskovicím v lokalitě Za Nemocnicí slušel jako psovi uši, bych se snažil všemi dostupná prostředky tlačit dopředu,“ zakončuje výčet svých priorit předseda boskovické ODS Martin Staněk.