---
title: "Z radnice: Cesta na Červenku, úsekové měření, úspora za odpady, školské obvody, rekonstrukce obřadky či Věstonická Venuše"
cover-photo: https://i.ohlasy.info/i/7f36cf30.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci v první polovině září vedení města – starostka Jana Syrovátková (Změna22), místostarosta Lukáš Holík (Naše Boskovice) a tajemník David Škvařil. Druhý místostarosta Radek Šamšula (Piráti) se tentokrát omluvil.*

{% photo src="https://i.ohlasy.info/i/7f36cf30.jpeg" caption="Úsekové měření na Dukelské ulici umožní vznik přechodu pro chodce k nové zastávce" author="Tomáš Trumpeš" width=4032 height=3024 /%}

### Cesta z letňáku do Červené zahrady

Pokročily přípravy [propojení prostoru pod letním kinem s Červenou zahradou](https://ohlasy.info/clanky/2025/04/letnak-cervenka.html). Cílem je podle radnice vytvořit bezpečný a přírodně laděný průchod lesním svažitým terénem, který zároveň obohatí lokalitu o edukativní a herní prvky. Vzniknout má nová štěrková pěšina v délce přibližně 115 metrů s šířkou 1,25 metru. A na ní dřevěná a kamenná schodiště v prudších úsecích včetně zábradlí z dubových stojek a jutového lana, dále herní a vzdělávací prvky, lavice z masivního dubového dřeva a cortenových prvků, nízké osvětlení formou patníků z cortenové oceli, vegetační úpravy, odstranění náletové zeleně, doplnění lesních trvalek, umístění odpadkových košů a nový plot v části u sousedního pozemku. Náklady činí necelé tři miliony korun, autory návrhu jsou architekti Tomáš Dvořák s pomocí Markéty Grénarové. „Jakmile bude stavební povolení, chceme zahájit výběr dodavatele. To by mohlo být někdy v listopadu,“ popsala starostka tím, že na léto by stavba mohla být hotová.

### Úsekové měření na Dukelské ulici

Boskovice se chystají splnit podmínku policie pro zřízení přechodu přes Dukelskou ulici u nové zastávky u Lasákova mlýna a vybudovat zde úsekové měření. Automatizované měření rychlosti bude fungovat na délce do 100 metrů v obou směrech jízdy, rozpočet počítá s částkou 1,5 milionu korun.

### Petice za přejmenování náměstí 9\. května

Rada posouvá do zastupitelstva [petici za přejmenování náměstí 9\. května](https://ohlasy.info/clanky/2025/09/namesti-devateho-kvetna.html). Petice obsahuje dva návrhy nového názvu: náměstí 8\. května nebo náměstí Josefa Kirchmanna. Petici podepsalo 143 lidí. Změna by se dotkla 36 lidí, kteří zde mají trvalé bydliště, a 28 firem, které zde sídlí. Vedení města všechny oslovilo a připravilo pro zastupitele jejich odpovědi. „Jednoznačně zaznělo, že jsou proti,“ shrnul tajemník David Škvařil. Starostka i oba místostarostové petici podepsali. Nyní nechává koalice svým zastupitelům volné hlasování, starostka a první místostarosta na tiskové konferenci ale netajili zklamání z toho, jak se výsledný materiál vyvinul a kolik lidí petici podepsalo. „Myslel jsem, že počet podpisů bude daleko větší. Určitě nebudu pro, hlavně z tohoto důvodu,“ vyjádřil se Lukáš Holík. Vedení města také argumentuje názorem historika, který poukázal na to, že [9\. května byly Boskovice skutečně osvobozeny](https://ohlasy.info/clanky/2015/05/osvobozeni-boskovic.html).

### Úspora za odpady

Zavedení čtrnáctidenního svozu odpadů od rodinných domů přineslo městu plánované úspory. Předpoklad byl uspořit půl milionu korun, po sedmi měsících a srovnání s předchozím rokem vychází částka prakticky přesně. „Svezlo se o 129 tun směsného odpadu méně,“ upřesnil Lukáš Holík, který věří, že trend bude pokračovat.

### Minimální sociální síť a podpora sociálních služeb

Zastupitelé budou řešit také obvyklou smlouvu mezi městem a obcemi ORP Boskovice za účelem poskytnutí příspěvku na spolufinancování služeb sociální prevence a odborného sociálního poradenství. Jedná se o takzvanou Minimální síť sociálních služeb okresu Blansko pro rok 2026\. Podle místostarosty Lukáše Holíka nedochází v tomto základním nastavení sociálních služeb k významným změnám.

Dále budou zastupitelé schvalovat Metodiku financování sociálních služeb z rozpočtu města – zde se jedná se o požadavek na stejnou procentní spoluúčast jako loni. U dvou sociálních služeb – sociálně aktivizační služby pro rodiny s dětmi a u pečovatelské služby – došlo k navýšení na jeden úvazek pracovníka měsíčně. 

Rada také uložila předložit zastupitelstvu ke schválení vyhlášení dotačního programu a výzvy Podpora sociálních služeb na území ORP Boskovice pro rok 2026\. Cílem je finanční podpora poskytovatelů sociálních služeb zapsaných v registru poskytovatelů sociálních služeb. 

### Tůně u Mladkova

Dalším krokem v přípravě na budování tůní u Mladkova je výběr technického dozoru investora. Práce začnou v zimě, na jaře by mělo být hotovo. „Projekt jsme vysoutěžili o víc než milion levněji,“ připomněla starostka Jana Syrovátková. 

### Revitalizace vodní nádrže ve Vratíkově

Město připravilo zadávací řízení na dodavatele stavby Revitalizace vodní nádrže ve Vratíkově, formou uzavřené výzvy. Jedná se o kompletní revitalizaci menší vodní nádrže poblíž Vratíkova (nikoliv boskovickou přehradu) kvůli špatnému technickému stavu. Náklady mají činit skoro 3,5 milionu korun, o necelých 700 tisíc město žádá ministerstvo zemědělství, o dalších 700 tisíc Jihomoravský kraj.

### Navýšení příspěvků na energie pro školy

Mateřská škola požádala město o dokrytí nákladu na energie 600 tisíc korun, základní škola na náměstí 9\. května o totéž ve výši 450 tisíc korun. Radní požadavky odsouhlasili.

### Úprava školských obvodů

Zastupitelé budou schvalovat také vymezení školských obvodů pro tři boskovické základní školy. Na základě aktualizovaného počtu dětí pro příští školní rok a dohody s řediteli došlo k úpravě návrhu: Ulice Absolonova, Boženy Němcové, Svatopluka Čecha, K Lipníkům, Čížovky, Gagarinova a Na Skalce byly nově zařazeny do spádového obvodu ZŠ Sušilova. V [původním návrhu z února letošního roku](https://ohlasy.info/clanky/2025/02/skolske-obvody.html) spadaly pod ZŠ na nám. 9\. května.

Vymezení obvodů neznamená, že škola nemůže přijmout žáky mimo své spádové území. Přednostně jsou však vždy přijímány děti s trvalým pobytem ve vymezeném obvodu, teprve poté lze přijmout další zájemce podle kapacity školy.

### Záměr rekonstrukce obřadní a zasedací místnosti

Radní souhlasili se záměrem rekonstrukce obřadní a zasedací místnosti v přízemí boskovického městského úřadu na Masarykově náměstí. Rekonstrukce bude rozdělena do dvou etap – v první etapě vznikne z dosavadních kanceláří Odboru rozvoje a investic města moderní víceúčelová místnost vhodná pro jednání větších skupin osob a porady. Ve druhé etapě bude zrekonstruována obřadní místnost ze stávající velké zasedací místnosti. Každá etapa má stát 1,5 milionu korun. „Naše obřadka je pěkná, ale už má něco za sebou,“ uvedla starostka Jana Syrovátková. Oddělení provozu podle ní prospěje, zasedací místnost je hodně vytížená a kloubit oba provozy bylo problematické. Tajemník David Škvařil doplnil, že se Boskovice inspirovaly i v jiných městech. „Opravdu je zde trend mít jeden prostor slavnostní a druhý pracovní, zasedací,“ vyjádřil se David Škvařil.

### Posun výměny povrchu na fotbalovém hřišti

Národní sportovní agentura letos nenašla prostředky na podporu výměny umělého povrchu na boskovickém fotbalovém hřišti, vzhledem ke kvalitně připravenému projektu ale přislíbila, že finanční prostředky bude hledat příští rok. Rada proto schválila také přesun městské investiční dotace necelých 4,5 milionů korun pro Služby na příští rok.

### Dotační programy

Město vyhlašuje dotační programy na příští rok pro kulturu, sport a volnočasové aktivity. Finální souhlas musí dát zastupitelstvo. V oblasti kultury došlo na žádost hodnotící komise k drobné úpravě hodnotících kritérií. Větší změna byla připravena ve sportu – do samostatného dotačního titulu byly vyčleněny peníze určené pro hokej. V Boskovicích existují dva hokejové kluby a radnice si chce lépe pohlídat, jak fungují a jak hospodaří, zároveň ale nechce přísnějšími opatřeními komplikovat život ostatním sportům. Těm se naopak dotační systém podle starostky zjednoduší. „Hokejisté žádají vždycky o kategoricky nejvíc peněz, takže ti budou dokládat radě města daleko podrobnější financování,“ popsala starostka Jana Syrovátková. Letos je pro hokejové kluby vyhrazeno 2,3 milionu korun.

### Dotace na učebnu dopravní výchovy

Město podpořilo částkou 13 tisíc korun nájemné prostor pro učebnu dopravní výchovy v Blansku, kam jezdí i žáci z ORP Boskovice. Nájem totiž přestalo dotovat ministerstvo dopravy. Starostka Jana Syrovátková uvedla, že do budoucna by město chtělo vybudovat dopravní hřiště i učebnu v Boskovicích, konkrétně v Doubravách. Záměr podporuje i Jihomoravský kraj, příprava čeká na změnu územního plánu.

### Dary pro hasiče a zahrádkáře

Radní schválili příspěvek 40 tisíc korun na pořízení vycházkových stejnokrojů pro dobrovolné hasiče z Vratíkova a 10 tisíc korun pro zahrádkáře na výstavu ovoce a zeleniny.

### BoskoVize

Do konce září je možné přihlašovat projekty do [participativního rozpočtu BoskoVize](https://participace.mobilnirozhlas.cz/boskovice/). I tentokrát je pro něj vyhrazeno 500 tisíc korun.

### Věstonická Venuše

Během Husích slavností bude v neděli 28\. září odpoledne v Boskovicích instalována osmimetrová nafukovací Věstonická Venuše. Připomene se tak 100\. výročí jejího objevu, který učinil tým boskovického rodáka Karla Absolona. Místo ještě není jasné – buď u muzea, nebo na náměstí.

### Knihovna

Stále nedošlo k podpisu smlouvy s [autory návrhu knihovny](https://ohlasy.info/clanky/2025/03/nova-knihovna.html) na vytvoření projektové dokumentace. Podle místostarosty Lukáše Holíka město stále čeká na vyjasnění situace ohledně případného přivedení teplovodu do objektu knihovny. Věc bude řešit rada na svém příštím jednání. Starostka Jana Syrovátková doplnila, že se ladí také podrobnosti ve smlouvě, aby byla i vzhledem k autorskému zákonu správně nastavena a nebyla pro město nevýhodná. Přístup architektů je podle ní dobrý.

### Okolí Zelené školy

[Projekt na úpravu okolí Zelené školy](https://ohlasy.info/clanky/2024/12/rekonstrukce-zelena.html) je rozdělen do etap. Na první etapu je vydáno stavební povolení, další etapy se vyřizují. Nyní město čeká jednání s podnikateli, kteří projevili zájem o participaci na městských projektech. Stavební práce by podle starostky měly začít buď ještě na podzim, nebo hned na počátku jara. První etapa zahrnuje úpravy v parčíku, vytvoření venkovní učebny, zbourání doplňkových staveb a rozšíření venkovního prostoru pro družiny a první část okruhu pro běžce a chodce.

### Objekt na ulici Svatopluka Čecha

Soutěž na zhotovitele se už připravuje na [rekonstrukci objektu bývalého hasičského štábu](https://ohlasy.info/clanky/2024/08/stab-civilni-obrany.html) na ulici Svatopluka Čecha. Stavební povolení by mělo být vyřízené na začátku října. Nyní podle starostky probíhají úpravy rozpočtu. „Pokud všechno dobře půjde, myslím, že realizace by mohla začít přes zimu,“ upřesnila starostka Jana Syrovátková.