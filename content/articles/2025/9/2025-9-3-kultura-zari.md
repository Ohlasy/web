---
title: Kulturní výběr na září s Ondřejem Dostálem
cover-photo: https://i.ohlasy.info/i/46b58151.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát byl hostem ředitel Kulturních zařízení města Boskovice – mluvili jsme o Husích slavnostech, o letošním ročníku i výhledu akce do budoucna. Součástí podcastu jsou i pozvánky na vybrané srpnové akce, ty si zde můžete také přečíst.*

{% podcast_player file="2025/podcast/dostal.mp3" /%}

### Velký vlastenecký výlet za účasti tvůrců

Ve středu 3\. září promítne kino Panorama za účasti tvůrců dokumentární road movie Velký vlastenecký výlet. Filmový štáb s příznivci Putinovy vlády odjel v říjnu 2024 do centra válečného konfliktu na Ukrajinu, aby zaznamenal cestu do válkou zmítané krajiny. Změní se názor pochybovačů, když jim nad hlavami létají rakety, když musí utíkat do krytů a chodit mezi masovými hroby? Nový film Robina Kvapila začne v 19.30.

### Perspektivy s Liborem Duškem

Na další díl [diskuzního cyklu Perspektivy](https://ohlasy.info/clanky/2025/05/kultura.html) zavítá do Prostoru Libor Dušek z Právnické fakulty UK, člen Národní ekonomické rady vlády (NERV) a jeden z autorů sady doporučení NERVu ke zlepšení dostupnosti bydlení. A právě to bude tématem debaty: Jak zařídit, aby si lidé – a zejména mladí – mohli nájem nebo vlastní byt dovolit tak snadno jako v okolních zemích? Koná se ve čtvrtek 4\. září v 18 hodin.

### Marie Tilšarová & Kdo jsme my

V pátek 5\. září v 19.30 zahraje na Sýpce písničkářka Marie Tilšarová s kapelou & Kdo jsme my. Osvěžující směsice melodie a textů oslovují posluchačstvo svou autentičností a emotivní silou. 

### Veřejně nepřístupná vodní plocha 

Rozloučit se s venkovními koncerty můžete v pátek 5\. září od 18 hodin v Prostoru, a to za doprovodu (převážně) boskovického jazzu, který už natahuje své prsty i na celorepublikovou scénu. Zahrají: Veřejně nepřístupná vodní plocha, kapela Renegatz a mladý ansámbl ZUŠ Boskovice Blue Hope.

### Rasta-Punk

V sobotu 6\. září proběhne pod názvem RASTA-PUNK hudební akce za účelem podpory kulturního dění v Boskovicích. Vystoupí kapely The Vibrator, Kudla v zádech, DJ Ámma a DJ Wlasa. Začátek produkce je naplánovaný na 19 hodin.

### Živé slovo – Květoslava Podhradská

Hostku vzácnou a přitom skoro domácí přivítá v pondělí 8\. září v 18 hodin Prostor v cyklu Živé slovo. Bude jí vynikající romská spisovatelka Květoslava Podhradská, která publikovala řadu povídek i knížku pro děti, píše romsky i česky a získala řadu ocenění. Mluvit bude o tom, jaké to je psát ve dvou jazycích, čím je romská literatura specifická a co ji přivedlo do Svitávky, kde v současnosti žije a tvoří.

### Hudební toulky s Milošem Štědroněm

Hudební skladatel, muzikolog a pedagog Miloš Štědroň začal do boskovické Galerie Otakara Kubína jezdit díky přátelství s Josefem Bařinkou před více než 20 lety. Teď se podařilo setkání obnovit, a tak se můžeme už v pátek 12\. září těšit na další poutavé výpravy za hudbou. Tentokrát se vydáme od Offenbacha a Strausse mladšího k Wagnerovi a zpět. Toulky započnou v 18 hodin přímo v galerii.

### Poetické divadlo Gymnázia Boskovice – A znova láska

Divadelní pásmo pečlivě sestavené z klasických dramatických a také poetických textů připravilo pod vedením Věry Prosové v minulém školním roce Poetické divadlo působící při místním gymnáziu. Vše spojuje ústřední téma: Láska. Další uvedení [podle nás zdařilé inscenace](https://ohlasy.info/clanky/2025/04/a-znova-laska.html) je připraveno v Prostoru, v pátek 12\. září od 18 hodin.

### Amplitudy \#16: B4 & Volut

Pro všechny fanoušky alternativních žánrů je tu další večer z [cyklu Amplitudy](https://ohlasy.info/clanky/2025/03/kultura-duben.html). Tentokrát do Boskovic zavítá žánrově nevyhraněná kapela B4, která si libuje zvláště v improvizované hudbě, mixu rocku, disca, jazzu a krautu, a Volut, překvapení z Brna. Přijďte v sobotu 13\. září do Prostoru, hraje se od 20 hodin.

### The DayBreakers (UK)

Na bluesrock z východního Londýna se tentokrát mohou těšit příznivci koncertního cyklu Jazz & blues v zámeckém skleníku – v sobotu 13\. září zde od 19 hodin zahrají The DayBreakers. Nejsou to žádní těžkopádní puristé, na svou hruď dokáží přivinout jak samply a avantgardu, tak i tanečně orientovaný, kultivovaný poprock.

### Boskovický smíšený sbor Janáček – Dvojkoncert v kostelíku

Přijďte v neděli 14\. září do kostelíku Všech svatých na dvojkoncert krásné hudby. Program českých i světových autorů z období renesance, baroka, klasicismu až po díla z 20\. století si chystá boskovický smíšený sbor Janáček a členové souboru Castello in Aria. Program začne v 19 hodin.

### LiStOVáNí.cz: Herec (Josef Kubáník)

Další LiStOVáNí – tedy scénické čtení, které představuje zajímavou knihu – tentokrát nabídne publiku příběh Herec od Josefa Kubáníka. V zámeckém skleníku v pondělí 15\. září od 20 hodin.

### Tvoříme cesty k sobě – kulatý stůl a beseda s Petrem Třešňákem

V úterý 16\. září zavítá do Prostoru novinář Petr Třešňák. V 10 hodin dopoledne bude debatovat s pracovníky v sociálních službách u kulatého stolu, ve 14 hodin je pro veřejnost připraven rozhovor, beseda a následné autorské čtení.

### Sekec, sypec, mazec vol. 6

V Prostoru pokračuje také série metalových koncertů [Sekec, sypec, mazec](https://ohlasy.info/clanky/2025/03/kultura.html). V pátek 19\. září od 20 hodin zahrají See You in Hell, Shampoon Killer, Spineless Fuckers, Symbtomy, Žampach a Klika vod Hajzlu.

### Lidové hlasy: Dcérenky a Veronika Pozniak

Lidové písně ukrajinské i české, ke zpěvu i k poslechu. V sobotu 20\. září zveme do Prostoru na komponovaný večer věnovaný lidovým písním v současné interpretaci performativního dua Dcérenky a ukrajinské zpěvačky Veroniky Pozniak. Koncertu předchází pěvecká dílna s Veronikou Pozniak, na kterou se můžete přihlašovat na adrese liska.barbor@gmail.com. Dvouhodinový workshop začne v 15 hodin, koncert v 19:30.

### „Komorní“ jazz jam \#20

Na zářijovém jazz jamu nebude nic obvyklého – den, čas, místo, ani hosté\! Proběhne tentokrát v zámeckém skleníku, a to v sobotu 20\. září od 18 hodin. V první části večera se zapojí speciální host olomoucký Komorní orchestr Iši Krejčího pod taktovkou Ondřeje Tajovského. Mezi dalšími účinkujícími se objeví také Milan Kašuba, Petr Kmeč a další. V druhé polovině tradičního volného jamování dojde k fúzi všech, kteří se budou chtít zapojit.

### Workshop s Toy\_Box: Jak vznikají knížky? / Dny otevřených ateliérů – závěrečná komentovaná prohlídka s Toy\_Box

Nestihli jste [červnové setkání s umělkyní Toy-Box](https://ohlasy.info/clanky/2025/06/rozhovor-toy-box.html)? Máte štěstí, protože ji budete moct znovu potkat od 24\. do 27\. září. Ve středu od 15 hodin povede workshop o tom, jak vznikají knížky, a v sobotu v rámci Dne otevřených ateliérů uzavře svoji výstavu Krajina s ptáky komentovanou prohlídkou. V 15 hodin v Galerii Otakara Kubína.  

### vážně? Ensemble Frizzante

V boskovickém evangelickém kostele se koná v neděli 28\. září od 19 hodin další koncert z cyklu *vážně?* – vystoupí Brněnský vokální soubor ve spolupráci se zpěvačkou Anetou Podrackou Bendovou a klavíristkou Kristýnou Šamšulovou. Představí repertoár ze skladeb 20\. a 21\. století.

### Setkání s husitskou farářkou Sandrou Silnou

Na další večer České křesťanské akademie z cyklu *Křesťanská kultura dnes* přijala na úterý 30\. září od 18 hodin do Sýpky pozvání husitská farářka Sandra Silná. Té zrovna vychází kniha Po stopách divokého Boha – rozhovory, které s ní vedla spisovatelka Markéta Pilátová, nabízí s podtitulem *Víra, pivo, zpěv* pohled na neortodoxní duchovní život, kde se potkává hledání smyslu s každodenním životem, pochybnostmi, mateřstvím, rozvodem, ale i s nadějí a humorem. Sandra Silná sdílí své zkušenosti a ukazuje, že spiritualita může být bytostně lidská a otevřená. 

### Husí slavnosti

O víkendu 27\. a 28\. září proběhne v Boskovicích další ročník Husích slavností. Podrobněji se o nich bavíme v našem rozhovoru s ředitelem Kulturních zařízení města Boskovice Ondřejem Dostálem.  