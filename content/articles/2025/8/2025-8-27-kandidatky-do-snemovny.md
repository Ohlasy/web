---
title: Volby se blíží, Boskovicko bude v příští sněmovně opět chybět
cover-photo: https://i.ohlasy.info/i/e8e84c47.jpg
author: Tomáš Trumpeš
category: zpravodajství
tags: politika volby
---

*Na volitelných místech ve volbách do Poslanecké sněmovny nenajdeme ani jednoho politika z Boskovic a okolního regionu. A i na dalších místech je jich jako šafránu. Všechno nasvědčuje tomu, že jedinou zástupkyní Boskovicka ve vysoké politice zůstane senátorka Jaromíra Vítková.*

{% photo src="https://i.ohlasy.info/i/e8e84c47.jpg" caption="Zasedací sál poslanecké sněmovny" author="Ervín Pospíšil, Wikimedia Commons" width=1024 height=768 /%}

V Jihomoravském kraji se v minulých volbách rozdělovalo 23 z celkových 200 sněmovních mandátů. Patří tak s Prahou, Středočeským krajem a Moravskoslezským krajem k těm nejsilnějším, ve kterých se volby prakticky rozhodují. Podle komentátora Bohumila Pečinky, kterého Boskovice znají jako absolventa zdejšího gymnázia, je to letos právě jižní Morava, kde se podle aktuálního rozložení sil bude do značné míry rozhodovat o vítězi celých voleb.

{% datawrapper_chart id="BBOLg" /%}

Na jižní Moravě letos kandiduje do sněmovny celkem [22 politických uskupení](https://www.volby.cz/app/ps2025/cs/name-lists/!_7_6200), kompletní kandidátku s 34 jmény má však jen devět z nich. Podle aktuálních volebních modelů renomovaných agentur má šanci na úspěch šest až sedm z nich. 

Favoritem voleb je hnutí ANO. Zrovna to je v Boskovicích docela úspěšné – jeho místní lídr Lukáš Holík jen těsně nevyhrál poslední komunální volby, ve kterých však členové hnutí kandidovali s dalšími kandidáty pod značkou Naše Boskovice. A když kandidoval v krajských volbách, uspělo ANO v Boskovicích mnohem lépe než na krajské úrovni. Krajská dominance hejtmana Jana Grolicha (SPOLU) v Boskovicích nefungovala a ANO zde zvítězilo. Pokud bychom tedy Boskovice označili jako jednu z bašt hnutí ANO, do krajské kandidátky pro sněmovní volby se to nepromítlo. Lukáš Holík nekandiduje a zdejší buňka nejenže nezískala volitelný post, ale nikdo z města či regionu není ani mezi dalšími kandidáty. Blansko má na kandidátce hned tři zástupce, přičemž aktuální poslankyně a blanenská místostarostka Lenka Dražilová je na páté pozici. Před čtyřmi lety hnutí ANO získalo v kraji osm mandátů.

Jako hlavní konkurent hnutí ANO se zatím ve volbách profiluje – stejně jako před čtyřmi lety – koalice SPOLU, za kterou na jižní Moravě kandiduje předseda ODS a stávající premiér Petr Fiala. [Před čtyřmi lety](https://ohlasy.info/clanky/2021/10/jak-jsme-volili.html) dokázala tato koalice ODS, KDU-ČSL a TOP 09 zvítězit v kraji i přímo v Boskovicích s ještě větším náskokem než celostátně. Koalice SPOLU tak na jižní Moravě brala devět mandátů. Letos na její kandidátce zástupce našeho regionu sice najdeme, ale na volitelná místa se dívají ze značného odstupu – bývalá boskovická místostarostka Michaela Žejšková z TOP 09 je na 16\. místě a na 34\. místě celou kandidátku uzavírá letovický radní František Boček z KDU-ČSL.

O něco lepší pozici má Vítězslav Kulíšek z Boskovic na kandidátce Starostů a nezávislých, kde obsadil 11\. místo. Šance na zvolení jsou ale i zde minimální – v minulých volbách získali Starostové čtyři poslanecké mandáty a to kandidovali společně s Piráty, které i v našem kraji přeskákali pomocí preferenčních hlasů. Letos kandidují sami a neočekává se, že by zisk mandátů mohli navýšit, a bez pirátské pomoci budou spíše tratit.

Také Piráti jsou v boskovické komunální politice poměrně úspěšní, Radek Šamšula zastává post místostarosty. Na kandidátce do sněmovny však není za místní Piráty nikdo. Blansko má na kandidátce hned tři zástupce. Piráti si můžou oproti minulým volbám prakticky jen polepšit – před čtyřmi lety je právě voliči Starostů v kraji připravili o jakýkoli zisk mandátu.

Dva mandáty bude letos obhajovat SPD, která tentokrát kandiduje v nepřiznané koalici s Trikolorou, Svobodnými a hnutím PRO. Mezi kandidáty opět nenajdeme nikoho z Boskovic, pouze zástupce Blanska, Černé Hory a Jedovnic. 

V minulých volbách propadli komunisté, kteří nezískali potřebných pět procent a na jižní Moravě dosáhli ještě horšího výsledku, když je podpořilo jen 3,65 procent voličů. Letos jdou do voleb jako součást další nepřiznané koalice Stačilo\!, které dávají průzkumy vyšší šance a nakonec se k ní přidala i Sociální demokracie. Boskovičtí Sociální demokraté ovšem [toto spojenectví kritizují](https://ohlasy.info/clanky/2025/07/rozhovor-malach.html) a nikdo z nich se na kandidátce proto neobjeví. A nepřidá se ani nikdo za komunisty a ani za další strany, které jsou součástí této formace vedené komunistkou Kateřinou Konečnou a v našem kraji Danielem Sterzikem. Není zde ani nikdo z Blanska, pouze jeden kandidát ze Senetářova.

V aspoň teoretické šance na úspěch stále doufají ještě Motoristé sobě, ve většině volebních modelů ovšem figurují pod pětiprocentní hranicí, stejně jako Přísaha. Na kandidátce Motoristů je jeden kandidát z Doubravice nad Svitavou, u Přísahy se z okresu nevyskytuje nikdo.

Z dalších už spíše marginálních uskupení můžeme zmínit ještě stranu Levice s kandidátem Milanem Fujdou z Lysic na 6\. pozici a Korunu Českou, za kterou kandiduje Pavel Henek z Ráječka na 3\. místě. Novou stranu Volt Česko vede do voleb jako jihomoravský lídr Radovan Bartošek z Blanska.

Správní obvod ORP Boskovice zahrnuje 73 obcí a žije zde 54 tisíc obyvatel, což je necelých 5 procent obyvatel Jihomoravského kraje. Zdá se, že tato symbolická pětiprocentní hranice bude uzavírací v letošních volbách i regionálně a Boskovicko nebude v Poslanecké sněmovně opět nijak reprezentováno. Otázkou je, jestli je to jen neprostupností stranických aparátů, nebo zkrátka tím, že boskovičtí politici nemají o kariéru ve vysoké politice zájem a o stranické kariéry a lepší místa na kandidátkách se ani neucházejí.

Český volební systém se zastoupením regionů počítá – ovšem jen na krajské úrovni. Právě proto volíme v jednotlivých krajích, zatímco třeba na Slovensku je celá země jeden volební obvod, což nahrává málo početným a centrálně řízeným politickým subjektům. Na nižší než krajské úrovni už je ale zastoupení regionálních politiků právě otázkou jejich úsilí a schopností si volitelné místo ve straně vybojovat.