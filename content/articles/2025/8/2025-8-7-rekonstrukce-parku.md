---
title: Rekonstrukce parku může stát přes 100 milionů, radnice se snaží cenu srazit
cover-photo: https://i.ohlasy.info/i/43b8cc0a.jpg
author: Tomáš Trumpeš
category: zpravodajství
---

*Boskovice se chystají na jednu z největších investičních akcí za dlouhé roky. Jedná se o kompletní [rekonstrukci parku u zámeckého skleníku](https://forum.ohlasy.info/t/obnova-parku-u-skleniku/519). Cena je poměrně závratná – aktuálně narostla na 103 milionů korun. Město nyní schválilo zadání změn v projektu, které mají stavbu zjednodušit a zlevnit.*

{% photo src="https://i.ohlasy.info/i/43b8cc0a.jpg" caption="Vizualizace budoucí podoby parku" author="ea architekti" width=1920 height=1076 /%}

Projektová dokumentace pro zadání stavby byla zpracována v roce 2022\. „V rámci přípravy výběrového řízení bude nezbytné upravit projekt na základě nových požadavků s cílem snížit celkové náklady na obnovu parku,“ píše se v zápisu z městské rady, která schválila smlouvu s autory návrhu – úpravy v projektu tak má za půl milionu korun provést atelier EA architekti. 

Aktuální městské rozpočtové materiály počítaly s celkovou částkou za rekonstrukci ve výši 88 milionů korun. Z toho 42,2 miliony korun činí získaná dotace z IROPu, zbytek město zaplatí takzvaně ze svého. Tato cena však byla kalkulována v roce 2022 a od té doby ceny ve stavebnictví vzrostly, takže aktuální odhad dle současných cen přesahuje 100 milionů korun, což by znamenalo, že město ze svého rozpočtu zaplatí víc než 60 milionů.

Podle místostarosty Lukáše Holíka (Naše Boskovice), který má investiční akci na starosti, přinesou změny v projektu hned dvě důležitá pozitiva – první je právě úspora, která by měla cenu stavby vrátit zpět někam k 90 milionům korun, a druhé je sjednocení plánu stavby do jednorázové akce. Původně se totiž předpokládalo, že celá rekonstrukce bude vznikat ve čtyřech etapách během více let, což změnila výše získaná dotace. „Tím se minimalizuje možnost víceprací a nepřehlednost projektu,“ zdůrazňuje Lukáš Holík, který vidí eliminaci tohoto rizika jako nejdůležitější věc.

Samotné změny v projektu podle místostarosty výsledný vzhled rekonstrukce prakticky neovlivní, jedná se hlavně o stavařské záležitost. Celkově se město s architekty shodlo na deseti bodech, z toho v devíti případech se jedná o záležitosti, které projekt optimalizují a zlevní. Desátá věc je technická – a to lepší zajištění svahu pod letním kinem proti sesouvání. 

Celkem by se mělo na stavebních pracích uspořit 5–7 milionů korun, další prostředky chce město ušetřit ještě na vybraném mobiliáři. „Uvidíme, co následně vysoutěžíme,“ vyjádřil se místostarosta s tím, že projekt se řeší opravdu velmi detailně. „Tlak na snížení je velký, protože investičních akcí máme celou řadu,“ vysvětluje Lukáš Holík. 

Všechny změny jsou zároveň plánovány tak, aby nedošlo k žádné kolizi s podmínkami dotace. A zásadnější změny v podobě projektu by nepřipustili ani architekti, jejichž je autorským dílem.

Upravený projekt s aktualizovanou cenou bude mít město k dispozici do konce září. Následně proběhne soutěž na zhotovitele stavby a smlouva s vítěznou firmou má být podepsána nejpozději do konce března, aby se v dubnu mohlo začít stavět. Město tak stále drží plán, aby byla stavba ukončena do konce června 2027 a prázdninová sezóna přespříští rok mohla v areálu proběhnout včetně koncertů v letním kině. Dotace musí být vyúčtována do konce října 2027\.

Ještě nedávno město plánovalo začít se stavbou už v lednu, ale přípravou změn v projektu se proces pozdržel. Podle místostarosty Lukáše Holíka ale plánovaný harmonogram ohrožený není, na samotnou stavbu stále zbývá potřebných 14 měsíců. Místostarosta také věří, že vysoutěžit firmu a zahájit stavbu se podaří o něco dříve, než je aktuálně stanovený limit. 

Změny v projektu podle místostarosty Lukáše Holíka navíc přinesou i změnu v postupu prací – začínat se bude ne u zámeckého skleníku, ale pod letním kinem, a skleník tak bude omezen na mnohem kratší dobu, než se původně předpokládalo.

O prázdninách v roce 2027 už by tak měl v areálu včetně letního kina standardně proběhnout festival pro židovskou čtvrť Boskovice i další případné koncerty. Filmové projekce budou moci v kině probíhat i v létě příštího roku. Letní koncerty by se v létě 2026 mohly podle místostarosty konat v parku pod zámkem, který už byl pro tyto účely vyzkoušen a je zde ještě větší kapacita než v letním kině.