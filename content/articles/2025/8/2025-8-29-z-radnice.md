---
title: "Z radnice: Investice do škol, mokřad, přechod u Lasáku, křižovatka u pošty, skatepark, knihovna, hala"
cover-photo: https://i.ohlasy.info/i/95f06357.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na konci srpna vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/95f06357.jpeg" caption="Práce na skateparku v Doubravách jsou v plném proudu, hotovo by mělo být v polovině září" author="Tomáš Trumpeš" width=4032 height=3024 /%}

### Investice v základních školách

Boskovická městská rada udělila [novým ředitelům základních škol](https://ohlasy.info/clanky/2025/06/reditele-zs.html) souhlas s využitím finančních prostředků z rezervního fondu. „Noví ředitelé se už ve školách zabydleli a přicházejí s novými nápady. Požádali o převod financí a rada s tím souhlasila,“ okomentovala uvolnění peněz starostka Jana Syrovátková.

Na Sušilově budou investovat 284 tisíc do nákupu nových tabulí – ty stávající jsou 40 let staré a ve špatném stavu. Dalších 67 tisíc škola použije na vytvoření bezpečnostního auditu včetně plánu bezpečnosti a koordinačního plánu objektu školy. Poté bude ve škole zaveden čipový docházkový systém pro žáky. V rezervním fondu zůstane necelých 1,3 milionu korun.

Na Slovákově investují 140 tisíc do nových šatních skříněk a do vybavení kanceláře pro dvě účetní. Dalších 302 tisíc korun půjde na výměnu podlahy v jedné z učeben a na nový přístupový a docházkový systém. V rezervním fondu zůstane přes 1,2 milionu korun.

### Školské rady

Na nových základních školách budou také zřízeny školské rady. Na každé škole bude šestičlenná rada – dva zástupce zvolí rodiče, dva učitelé a dva členy jmenuje město. Školské rady mají tříleté funkční období. Základní škola na náměstí 9\. května doplní čtyři členy, kteří skončili kvůli osamostatnění školních pracovišť nebo ukončení docházky svých dětí.

### Mokřad u Mladkova

Revitalizace [mokřadu u Mladkova](https://ohlasy.info/clanky/2023/09/rybnik.html) pokročila do další fáze a pomalu se stává realitou. Radnice vybrala firmu, která stavbu provede. Cena je necelých 8 milionů korun, na vybudování tůní a sadové úpravy město získalo dotaci více než 4 miliony z operačního programu Životní prostředí. Výsledný prostor bude mít podle starostky pozitivní dopad na životní prostředí a rozšíření biodivezity a zároveň bude sloužit jako odpočinkové místo pro občany. „Stavba by měla začít v zimě, aby se minimalizovala rizika pro živočichy, kteří zde žijí. Termín dokončení je podzim příštího roku, ale věřím, že se nám povede to mít už do jara,“ popsala starostka Jana Syrovátková.

### Přechod k zastávce u Lasáku

Aktuálně probíhá stavba zálivu a nové autobusové zastávky u Lasákova mlýna na Bělé. Radnice se snažila zřídit zde přechod pro chodce, dopravní inspektorát to ale neodsouhlasil a mělo zde vzniknout pouze místo pro přecházení. Po novém jednání byl ale přechod nakonec schválen a na místě vznikne – za podmínky vybudování úsekového měření a zrušení možnosti parkovat na chodníku. Z toho důvodu bude také upraven stávající chodník podél rodinných domů.

### Studie světelné křižovatky pod poštou

Vybrána byla projekční kancelář, která pro město vypracuje za necelých 600 tisíc korun technickou studii světelně řízené křižovatky u pošty. Studie bude podle starostky hodně podrobná, umožní městu vyjednat všechna potřebná povolení především od správců sítí a poté by na jejím základě měl být zadán jednostupňový projekt pro stavební povolení.

### Byty v domě s pečovatelskou službou

Pokračuje postupná oprava bytů Městské správy sociálních služeb v domě s pečovatelskou službou na Havlíčkově ulici. Byla vysoutěžena firma, která za 8 milionů korun provede opravu 14 bytů, od Jihomoravského kraje získalo město dotaci 5 milionů korun. „Je to druhá ze čtyř etap,“ popsal místostarosta Lukáš Holík s tím, že doufá, že i v příštím roce budou vypsány dotace na další etapu.

### Osvětlení na ulici Otakara Kubína

Vysoutěžena byla firma, která provede za 2 miliony výměnu stojanů a kabeláže veřejného osvětlení na ulici Otakara Kubína. V této lokalitě byl dlouhodobě evidován velký počet poruch. Práce začnou v nejbližších dnech.

### Hledá se vánoční strom

Město opět poptává vánoční strom na náměstí. Strom má být pohledově pěkný ze všech stran, vysoký 8–20 metrů a v ideálním případě by se mělo jednat o smrk (i stříbrný), jedli či douglasku. Pokud podobný strom vlastníte a chtěli byste ho věnovat městu, napište na mail <veronika.prindisova@boskovice.cz> nebo zavolejte na číslo 516 488 653\. A to nejpozději do 10\. října.

### Bleší trhy

Další bleší trhy budou na Masarykově náměstí 6\. září od 8 do 12 hodin. Na trhy není potřeba se předem registrovat – stačí přijít a zapojit se jako prodejce nebo nakupující.

### Skatepark v půlce září

Budování skateparku u sběrného dvora v Doubravách probíhá podle místostarosty Lukáše Holíka perfektně a termíny se stíhají tak, aby bylo v půlce září hotovo. Místostarosta zdůraznil, že v průběhu stavby uspořádal ještě dvě schůzky s místní skejtovou komunitou, aby výsledek byl v souladu s jejími představami. 

### Knihovna zatím bez smlouvy na projekt

Vzhledem k prázdninám a dovoleným se podle místostarosty Lukáše Holíka ani po půl roce zatím nepodařilo podepsat smlouvu s autory [návrhu nové boskovické knihovny](https://ohlasy.info/clanky/2025/02/nova-knihovna.html) o zhotovení projektové dokumentace. Zároveň místostarosta zdůraznil, že jednání probíhají velmi dobře a vše směřuje ke shodě. Kromě ceny za vytvoření projektové dokumentace se jedná ještě o dílčích úpravách návrhu – především kvůli tomu, že město pravděpodobně upustí od záměru přivést do knihovny teplovod centrálního zásobování teplem a tím pádem nebude možné využít kotelnu budovy pro jiné účely. Přivedení teplovodu se nakonec ukazuje jako mnohem dražší varianta, než byly první odhady, a tak zřejmě bude nutné udělat nějaké kompromisy v návrhu kavárny, [která měla původně místo po kotelně obsadit](https://ohlasy.info/clanky/2025/05/rozhovor-doubek.html).

### Výsledky soutěže na sportovní halu v listopadu

U soutěže na sportovní halu nyní podle starostky probíhají konzultace v rámci druhého kola soutěže, termíny se mírně posouvají, takže výsledek by měl být známý nikoli v říjnu, ale v listopadu. K realizaci směřuje také přesun trafostanice, který je pro stavbu haly nutný a podle starostky bude hotový dřív, než bude vše připraveno pro stavbu haly.