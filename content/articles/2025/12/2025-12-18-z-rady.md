---
title: "Z radnice: Proměna Husích slavností, vítěz BoskoVize, finále soutěže na halu a Polévka pro chudé i bohaté"
cover-photo: https://i.ohlasy.info/i/ce20518b.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci v polovině prosince vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/ce20518b.jpeg" caption="Město vydalo nový stolní kalendář, který tentokrát přináší především historické fotografie města. Připravili ho Jaroslav Parma a Milan Sivera. K dostání je v obou knihkupectvích na náměstí a v infocentru na radnici." author="Tomáš Trumpeš" width=4032 height=3024 /%}

### Dramaturgický plán KZMB

Hostem tiskové konference byl v úvodu také ředitel KZMB Ondřej Dostál. Ten předložil na prosincovém jednání městské rady dramaturgický plán městské kulturní organizace na příští rok. Velký vliv na plánování kulturních akcí mělo především to, že od dubna do června bude uzavřen zámecký skleník a po celou sezónu okolní park, [který čeká rekonstrukce](https://ohlasy.info/clanky/2025/12/investice-zastupitelstvo.html). Asi nejvíc se to dotkne Husích slavností, které při té příležitosti projdou [avizovanou transformací](https://ohlasy.info/clanky/2025/09/kultura-zari.html) – přesunou se na náměstí, budou koncipované spíše jako městské slavnosti se vstupem zdarma a dojde i ke změně termínu – konat se budou už na konci srpna.

Velké koncerty, které nebudou moci proběhnout v letním kině, se uskuteční ve spodním zámeckém parku. Zahraje zde 5\. září kapela Divokej Bill, v jednání je koncert skupiny Lucie. „Snažíme se akce domluvat tak, aby končily ve 22 hodin a nerušili jsme noční klid,“ uvedl ředitel Ondřej Dostál v návaznosti na [debatu na zastupitelstvu](https://ohlasy.info/clanky/2025/12/zastupitelstvo-report.html). 

Velmi ambiciózní program přichystala na příští rok Galerie Otakara Kubína. Nejprve se zde uskuteční výstava fotografa Josefa Koudelky, boskovického rodáka a jednoho z nejslavnějších světových fotografů. Ten v Boskovicích představí svůj cyklus Invaze 68, což je jedno z klíčových děl světové dokumentární fotografie. „Je to pro nás naprosto kruciální záležitost,“ vyjádřil se ředitel Ondřej Dostál s tím, že Josef Koudelka vystavoval v České republice jen velmi zřídka a i nyní se soustředí hlavně na tvorbu knih. Je proto unikátní, že se akci podařilo domluvit a je to výsledkem tříletého úsilí. Lví podíl na úspěchu má podle ředitele kurátorka Gabriela Sauer Kolčavová. Druhá výstava představí tvorbu jednoho z nejvýraznějších českých multimediálních umělců Františka Skály.

### Strategie cestovního ruchu

Ondřej Dostál je také předsedou komise pro cestovní ruch a představil proto také novou strategii cestovního ruchu, která pod dohledem KZMB vznikla pro roky 2026–2028. Ta je mimo jiné výsledkem rozsáhlého dotazníkového šetření, které probíhalo mezi turisty. Strategie mimo jiné říká, že hlavním komunikačním lákadlem pro propagaci města by mělo být bývalé židovské ghetto a jeho spojení s okolní památkovou zónou a zámkem a hradem. Výrazněji by se město mělo také opírat o své významné rodáky. Hlavní cílovou skupinou jsou spíše solitérní návštěvníci zaměření na historii a kulturu. Mezi největší slabiny v cestovním ruchu patří nedostatek ubytování a kvalitní gastronomie. Do Boskovic lidé jezdí hlavně na půldenní až jednodenní výlety.

### Rozpočty městských organizací

Radní schválili rozpočty a střednědobé rozpočtové výhledy svých příspěvkových organizací – KZMB, Městské správy sociálních služeb, základních škol a mateřské školy. Starostka Jana Syrovátková dodala, že rozdělení škol proběhlo z finančního pohledu dle předpokladů. 

### Vítěz BoskoVize

Vítězem letošního ročníku participativního rozpočtu BoskoVize je projekt [Revitalizace vsypové loučky](https://www.boskovice.cz/revitalizace-vsypove-loucky) na boskovickém hřbitově. Navrhla ho Michaela Dejmková, byl vyčíslen na 455 tisíc korun a uskutečněn bude v příštím roce. Pro záměr hlasovalo 650 lidí, takže s obrovským odstupem zvítězil nad druhým projektem venkovní herny, která obdržela 54 hlasů; třetí skončilo zastínění hřišť se 43 hlasy. Hlavní příděl vítězných hlasů nezískal projekt online, ale když jeho autoři sbírali hlasy přímo na hřbitově během Dušiček. „Je to skvělý moment participace, když jde autor návrhu do veřejného prostoru a posbírá si hlasy pro dobrou věc,“ uvedl místostarosta Radek Šamšula.

Cílem vítězného projektu je podle autorky citlivá a důstojná revitalizace vsypové loučky, přičemž návrh zachovává funkci místa posledního odpočinku, zároveň však zvyšuje jeho estetickou hodnotu a komfort pro návštěvníky. Hlavním prvkem bude nový žulový kříž s nápisem *Vsypová loučka*, který se stane jasnou dominantou prostoru. Kolem kříže vznikne travnatý kruh doplněný mlatovým prstencem ve tvaru písmene C se dvěma lavičkami pro posezení a ztišení. „Součástí návrhu je také výsadba trvalek, levandule, bílých růží a cibulovin, které podpoří klidnou a pietní atmosféru místa. Projekt počítá rovněž s instalací žulových desek a vázy pro důstojné umísťování svíček a květin, čímž dojde k odstranění současných provizorních prvků. Travnatá plocha bude upravena a obrubníky opraveny tak, aby celek působil uceleně a kultivovaně,“ zní popis projektu.

### Plány v oblasti zeleně a odpadového hospodářství

Město představilo také plány na hlavní práce v údržbě městské zeleně a nové informace o odpadovém hospodářství. Místostarosta Radek Šamšula uvedl, že v letošním roce byl zásadní věcí pasport zeleně, díky kterému má město celkovou databázi zahrnující zdravotní stav všech stromů ve městě. „Na to by měla v příštím roce navázat tvorba generelu zeleně,“ informoval Radek Šamšula. Ten by měl vytipovat konkrétní opatření, kupříkladu oblasti, ve kterých je málo stromů, nebo kde se stromům špatně daří.

Podle místostarosty Lukáše Holíka pozitivně zafungovalo umístění biotejnerů ve městě. Lidé je využívají a umísťují tam odpady, které by jinak končily ve směsném odpadu. „Jeden biotejner za rok udělá tři až čtyři tuny,“ upřesnil Lukáš Holík. Deset biotejnerů by tak mohlo zachytit až deset procent celkové produkce směsného odpadu domácností. 

Město také pořádala veřejný rozbor směsného odpadu. „Zásadní informace je, že rezerva, kterou máme v našem městě ve třídění, je obrovská,“ zhodnotil experiment místostarosta Lukáš Holík. Vytřídit se dá ještě skoro padesát procent odpadu, který je v popelnicích. Jedná se hlavně o bioodpad. Dále bylo v odpadu velké množství bot.

### Digitalizace hřbitova

Letos proběhla také kompletní digitalizace boskovického hřbitova. Nyní bude správce hřbitova vše digitálně evidovat, město bude mít k datům přístup a část bude veřejná na speciálním portálu.

### Rekonstrukce parku u skleníku

Poté, co dali zastupitelé zelenou [rekonstrukci parku u zámeckého skleníku](https://ohlasy.info/clanky/2025/12/investice-zastupitelstvo.html), vyhlásila městská rada výběrové řízení na zhotovitele. Pokud se stavební firmu podaří v otevřeném řízení vybrat, celá akce za více než 100 milionů bude moci začít. Místostarosta Lukáš Holík ocenil, že rekonstrukce parku získala vysokou podporu mezi zastupiteli.

### Snižování ztrát vody

Pokročila příprava stavby, jejímž cílem je vybudovat na Bezručově a Sušilově ulici měrné armaturní šachty, které pomůžou bránit ztrátám vody. Záměr předložil městu Svazek vodovodů a kanalizací, investice přijde na více než 8,5 milionů korun – z toho přes 4 miliony uhradí přímo svazek a zbylé 4,5 miliony korun město z takzvané plusovosti – tedy naspořených městských peněz ve Svazku. Boskovice zde takto aktuálně mají k dispozici více než 23 milionů korun.

### Územní studie Milánovy

Na druhý pokus se městu podařilo vybrat zhotovitele územní studie na lokalitu Milánovy. Má stát přibližně milion korun a jejím cílem je podle radnice vytvoření urbanistického konceptu rozvoje této lokality a její harmonická integrace do stávající urbanistické struktury města. Kvalitní prostorové a funkční řešení by mělo zohlednit kapacitní možnosti technické i dopravní infrastruktury, respekt k charakteru okolní krajiny a veřejného prostoru, a zároveň umožnit realizaci záměrů jednotlivých vlastníků. Ti zde chtějí stavět rodinné domy.

### Akční plán rodinné politiky

Rada města schválila Akční plán rodinné politiky na příští rok. Plán zahrnuje přednášky a besedy v Senior Pointu, podzimní oslavu Dne seniorů, poznávací exkurze pro veřejnost, mezigenerační cvičení ve vodě, pravidelný provoz sociálně-právní poradny, podporu mládežnického klubu Plán B, Family Point – doplňování herních a vzdělávacích materiálů, nebo osvětovou a informační činnost v městských komunikačních kanálech.

### Sportovní hala

Výběrová komise ve druhém kole vybrala vítěze architektonické soutěže Design & Build na sportovní halu. Potvrdit ho musí městská rada, která tak učiní nejdříve ve druhé polovině ledna, poté bude následovat představení veřejnosti. Do té doby bude podle starostky probíhat detailní ověřování toho, jestli vítězný projekt skutečně splňuje všechny náležitosti. Pokud vše dobře půjde v následném procesu povolování, stavba by mohla začít už příští rok. Trvat by měla maximálně rok a půl. Starostka Jana Syrovátková vyjádřila velkou spokojenost s úrovní a kvalitou soutěže a profesionálním fungováním výběrové komise. „Bylo to jednomyslné, absolutní shoda,“ popsala výběr vítěze, kterého se dozvíme až za měsíc.

### Omezení provozu městského úřadu o vánočních svátcích

Tajemník úřadu David Škvařil informoval, že v úterý 23\. prosince bude městský úřad otevřen jen do 12 hodin a ve středu 31\. prosince bude uzavřen. 

### Polévka pro chudé i bohaté

I v letošním vánočním čase proběhne v Boskovicích tradiční akce Polévka pro chudé i bohaté, a to přímo na Štědrý den na Masarykově náměstí mezi 11\. a 12\. hodinou. „Náměstí se i letos rozzáří betlémským světlem, lidskou pospolitostí a ochotou pomoci těm, kteří to potřebují. Těšíme se, že se k nám přidáte a společně prožijeme tuto krásnou chvíli klidu a sdílení. K ochutnání letos nabídneme čočkovou polévku – a pokud si přinesete vlastní lžíci, pomůžete zároveň k ochraně přírody,“ uvedla ředitelka Střední pedagogické školy Leona Valterová. SPgŠ akci pořádá společně s boskovickým skautským střediskem a Vyšší odbornou a střední školu na Hybešově ulici. 

Přispět na sbírku je možné do kasičky přímo na místě nebo pomocí QR kódu. A pokud se nemůžete osobně zúčastnit, můžete akci podpořit i příspěvkem na transparentní účet 2202361057/2010.

„V loňském roce se díky štědrosti dárců podařilo rozdělit 115 tisíc korun rodinám, které se potýkají s nepřízní osudu – ať už v těžké sociální situaci, nebo s vážnými zdravotními komplikacemi svých blízkých,“ doplnila Leona Valterová.

### Nemocnice

Na závěr tiskové konference starostka Jana Syrovátková pozitivně zhodnotila své více než roční působení ve vedení boskovické nemocnice. Mimo jiné se vyjádřila i k hospodářskému výsledku. Za loňský rok nemocnice skončila v provozní ztrátě 25 milionů korun. Předpoklad letošního hospodaření je sice dalších mínus 15 milionů, ale ztrátu tvoří především výsledek za první pololetí. V září se podle starostky trend otočil a kladné výsledky dále pokračovaly v říjnu i v listopadu.