---
title: „Mohli jsme poznat různorodost křesťanství.“ Rok České křesťanské akademie v Boskovicích
cover-photo: https://i.ohlasy.info/i/b132de6f.jpg
author: Marek Ženata
category: názory a komentáře
---

*Ohlédnutí za prvním rokem fungování České křesťanské akademie v Boskovicích pro Ohlasy sepsal jeden z jejích iniciátorů a tahounů Marek Ženata. Na závěr připojujeme k poslechu ve svátečním vánočním čase záznamy všech čtyř besed s hosty, které ČKA do Boskovic v uplynulém roce pozvala.*

{% photo src="https://i.ohlasy.info/i/b132de6f.jpg" caption="Beseda s Ladislavem Heryánem" author="Tomáš Znamenáček" width=6240 height=4160 /%}

Na konci minulého roku jsme v Boskovicích [založili místní skupinu České křesťanské akademie (ČKA)](https://ohlasy.info/clanky/2025/01/krestanska-akademie.html), spolku, jehož cílem je vytvářet prostor pro dialog mezi církvemi a společností, pro setkávání víry, vědy a kultury. ČKA je otevřená [křesťanům](https://cs.wikipedia.org/wiki/Křesťan) všech [církví](https://cs.wikipedia.org/wiki/Církev) a každému, kdo podporuje křesťanské hodnoty ve společnosti. Na centrální úrovni pořádá konference, vydává vědecké publikace a časopis. Na regionální úrovni organizují místní skupiny přednášky, debaty nebo jiné akce, které propojují křesťanství a současnou společnost. 

S místní skupinou ČKA v Boskovicích jsme se do pořádání těchto aktivit také pustili a myslím, že se nám to podařilo skvěle. V právě končícím roce jsme uspořádali čtyři setkání, na které jsme pozvali zajímavé osobnosti z křesťanského prostředí, a jedno setkání zástupců církví z regionu, kde jsme mohli vzájemně poznat různorodost křesťanství.

Prvním našim hostem byl Ladislav Heryán, teolog, biblista, vězeňský kaplan, hudebník a „kněz undergroundu“. Dál jsme s Michaelem Martinkem, katolickým knězem, teologem a pedagogem, diskutovali na téma demokracie v církvích. Evangelický farář Miloš Rejchrt, disident a jeden z mluvčích Charty 77, hovořil o svých životních zkušenostech a roli „křesťana ve veřejném prostoru“. A nakonec Sandra Silná, netradiční husitská farářka, nám představila myšlenky své čerstvě vydané knihy „Po stopách divokého Boha“. Historická budova sýpky, kde se tyto akce konaly, byla někdy přeplněná, jindy tam bylo volněji. Ale na každém setkání panovala uvolněná a přátelská atmosféra.

Myslím, že se první rok existence naší místní skupiny ČKA vydařil. Bylo to díky všem, kdo přispěli – organizačně, svým časem, poskytnutím prostoru Sýpky. Finančně nás podpořilo i Město Boskovice. Věříme, že i v následujícím roce se nám podaří přivést do Boskovic další zajímavé osobnosti s inspirativními tématy. Také chceme pokračovat v setkávání místních křesťanských komunit. O našich akcích budeme veřejnost informovat na plakátech nebo [facebookových stránkách ČKA Boskovice](https://www.facebook.com/cka.boskovice/). Můžete nám též [nechat svůj e-mail](https://ckaboskovice.substack.com), dáme vám o chystaných akcích vědět. Těšíme se, že se na nich budou potkávat ti, pro které jsou tato témata zajímavá.

{% youtube_video id="LTL4hmvQKlc" /%}

{% youtube_video id="VhABfAUaMU0" /%}

{% youtube_video id="nQZk3qbgITA" /%}

{% youtube_video id="pi5VVCDBeas" /%}

