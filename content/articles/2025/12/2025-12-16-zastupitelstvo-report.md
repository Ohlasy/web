---
title: "Ze zastupitelstva: Náměstí 9. května, rozpočet, noční klid a debata o investičních možnostech a plánech města"
cover-photo: https://i.ohlasy.info/i/db7e3cc6.jpg
author: Tomáš Trumpeš
category: zpravodajství
---

*Klíčovými tématy posledního letošního jednání zastupitelstva byla investice do parku u zámeckého skleníku a budovy bývalého hasičského štábu na ulici Svatopluka Čecha – obojí jsme pojednali v [samostatném textu](https://ohlasy.info/clanky/2025/12/investice-zastupitelstvo.html). I na zbytku jednání se ale řešila důležitá témata, která nyní popisujeme v tradičním reportu.*

{% youtube_video id="y03fJ-GbY_Q" /%}

Při úvodním hlasování o programu zastupitelstva byl vyřazen bod věnovaný rozpočtovému výhledu – starostka Jana Syrovátková (Změna22) vysvětlila, že rozpočtový výhled bude ještě přepracován a bude se schvalovat až v únoru.

V úvodním bloku dotazů a připomínek občanů vystoupila senátorka Jaromíra Vítková (KDU-ČSL). Nejprve informovala o situaci v přípravách stavby silnice I/73 – od srpna je vydáno územní rozhodnutí na první etapu od Bořitova po Svitávku. Rozhodnutí však bylo odpůrci stavby napadeno a ministerstvo dopravy řeší odvolání. „Doufám, že do konce roku se podaří ministerstvu dopravy sehnat všechna potvrzení, aby územní řízení povolili,“ uvedla senátorka s tím, že pokud se vše podaří, v roce 2027 se začne stavět. K tématu chystá senátorka besedu 23\. února v Černé Hoře.

Jaromíra Vítková dále informovala, že jednala s hejtmanem o možné dotaci na rekonstrukci parku u zámeckého skleníku a také jednala společně se starostkou s krajským radním Františkem Hasoněm o možné dotaci na rekonstrukci budovy na ulici Svatopluka Čecha, kde bude i krajem zřizované Středisko volného času. Starostka senátorce za její aktivity poděkovala.

Zastupitelům se poté představil [nový jednatel nemocnice Jan Trna](https://ohlasy.info/clanky/2025/12/rozhovor-trna.html). Starostka Jana Syrovátková, která nemocnici jako jednatelka dočasně řídila, uvedla, že mu předává spoustu rozdělané práce. Jan Trna poděkoval za příležitost a uvedl, že v nemocnici našel svou profesní spokojenost a že nemocnice má veškerý potřebný potenciál, i když některé problémy – jako zavádění nového informačního systému – budou v počátcích nepříjemné. Dále uvedl, že je nutné, aby i zaměstnanci mysleli ekonomicky trochu víc, než je u zdravotníků běžné – z dosavadních debat se zaměstnanci má dojem, že jsou nastaveni pozitivně. 

Zastupitelstvo dále poděkovalo za službu emeritnímu primáři gynekologického oddělení Janu Machačovi.Ten funkci zastával funkci 33 roků, ale do boskovické nemocnice přišel poprvé už v roce 1974\. Jan Machač uvedl, že boskovická nemocnice je podle něj nejdůležitější instituce v okrese Blansko. A jako předseda okresní lékařské komory vždy brojil proti tomu, aby se omezovaly malé nemocnice na úkor velkých. Dále slíbil, že dokud bude mít síly, rád by se dál podílel na operativě a výchově mladých lékařů.

### Dotace pro nemocnici, Služby, sport, volnočas a památky

Tři finanční dotace schválilo zastupitelstvo pro nemocnici, a to 300 tisíc na rekonstrukci objektu mikrobiologie a patologie, 12 milionů na urgentní příjem a 1,5 milionů pro ARO.

Služby Boskovice dostanou příští rok od města dotaci 13 milionů korun, což je asi o 600 tisíc víc než letos. Kromě toho dostanou Služby namísto plánovaných 4,3 milionů korun přes 7 milionů korun na výměnu povrchu na fotbalovém hřišti s umělou trávou.

Schváleny byly dotace v tradičních programech pro volnočasové aktivity a sport a také pro domy v památkové zóně.

### Vyhláška o nočním klidu

Projednávala se také vyhláška o nočním klidu, v rámci které zastupitelstvo schvaluje výjimky pro jednotlivé akce. Podle původního návrhu měli zastupitelé hlasovat o výjimkách pro jednotlivé akce samostatně. Protinávrh ale podal zastupitel Jan Flíček (nezařazený), který upozornil, že zastupitelé nejsou odborníci na kulturu, aby takto jednotlivé akce posuzovali. Zastupitelé schválili, že budou hlasovat *en bloc*. Poté se rozvinula znovu debata o tom, jestli akcí trvajících do noci není příliš mnoho. Starostka Jana Syrovátková uvedla, že měla připraveny korekce k jednotlivým akcím, mimo jiné tak, aby sobotní akce byly omezeny víc než páteční. Jaroslav Dohnálek (SPOLU) uvedl, že akcí je opravdu příliš mnoho; jeho kolega Radek Stříž, který je zároveň představitelem fotbalového klubu, popsal, že třeba pouťové zábavy v jejich režii by neměly smysl, kdyby musely končit dříve.

Delší řeč přednesl Radek Pernica (Změna22), který se rovněž postavil za pořadatele akcí a vyzdvihl jejich přínos, zejména ve světle toho, že lidí na živých kulturních akcích po covidu ubylo. Jejich akce by město mělo podle něj vítat. Pořadatelé podle něj sami nejlépe ví, jak akce nastavit, a město by je nemělo lustrovat.

Zastupitel Petr Axman (Naše Boskovice) uvedl, že už se v debatě i v materiálu ztrácí, a proto navrhl hlasovat pouze o nočním klidu v noci ze silvestra na 1\. ledna a zbytkem letních akcí se zabývat až na dalším jednání. K tomu se nakonec zastupitelé přiklonili. Dagmar Hamalová (SPOLU) ještě požádala o to, aby k materiálu dala stanovisko kulturní komise.

### Stanovení školských obvodů

Čistě formální bod tentokrát představovalo [téma školských obvodů](https://ohlasy.info/clanky/2025/02/skolske-obvody.html). Zastupitelé je totiž schválili už v září ve formě opatření obecné povahy, nyní však na základě nového doporučení ministerstva vnitra schválili ještě obecně prospěšnou vyhlášku.

### Náměstí 9\. května

Dle očekávání zastupitelé nepodpořili [změnu názvu náměstí 9\. května](https://ohlasy.info/clanky/2025/09/namesti-devateho-kvetna.html). Opřeli se u toho i o výsledky ankety, kterou město uspořádalo. Z 915 respondentů byla drtivá většina pro zachování názvu. Zastupitelka Ludmila Klíčová (Změna22), která je manželkou navrhovatele změny názvu Václava Klíče, uvedla na žádost manžela, který se jednání nemohl zúčastnit, že volba ankety nebyla úplně šťastná – neexistovala možnost hlasovat jinak než elektronicky, dále lidé, kteří podepsali petici, nechápali, proč mají ještě někde hlasovat, a hlasovat mohli i lidé, kteří nejsou občané města. Pro zachování názvu nakonec hlasovali všichni zastupitelé kromě Ludmily Klíčové, Antonína Klíče (Změna22), Jana Flíčka, Jana Nádvorníka a Radka Šamšuly (oba Piráti), Radka Pernici a Vladimíra Petrů (oba Změna22).

### Nový člen osadního výboru v Mladkově

Na funkci člena mladkovského osadního výboru rezignoval Jakuba Chmela, novým členem byl zvolen Jiří Fadrný.

### Sociální služby

Při schvalování obvyklého materiálu rozdělení dotací pro poskytovatele sociálních služeb otevřela diskuzi Dagmar Hamalová, která otevřela téma lidí bez domova. Poukázala na to, že situace ve městě se zhoršuje a zajímalo ji, jestli město přijímá nějaká nová opatření.

Vedoucí sociálního odboru Alena Votroubková uvedla, že charitní služba Šatník se přesunula více do středu města a pro bezdomovce se pořizovala iglú. Ve městě vzniklo [nové reuse centrum](https://www.facebook.com/reusecentrumprostrednik/), které nabízí lidem bez domova možnost se osprchovat.

Ředitel městské policie uvedl, že problém je hlavně tom, že tuto problematiku neumí řešit stát a pro města je těžké to bez podpory zvládat. Jako příklad uvedl, že kraj není v našem regionu roky schopen zřídit ubytovnu pro ženy. 

### Finanční záležitosti

Poslední rozpočtové opatření před koncem roku obvykle znamená, že se hodně výdajů přesouvá do dalšího roku, protože naplánované akce se zkrátka nestihly. Tentokrát se ponížily příjmy o 59 milionů korun a výdaje o 289 milionů korun. To v celkovém součtu znamená, že letošní rozpočet naplánovaný původně s výrazným schodkem skončí asi 5 milionů v plusu.

Návrh rozpočtu na rok 2026 dostál oproti podobě, v jaké ho schválila rada města, výrazné úpravy kvůli odložení rekonstrukce budovy bývalého hasičského štábu pro školku a SVČ. Příjmy města měly činit 552 milionů korun a výdaje 791 a schodek 239 milionů korun. Výdaje města se tak snižují na 678 milionů korun a schodek by činil 126 milionů korun. Na konci letošního roku bude předpokládaný zůstatek na účtech města činit 276 milionů korun. „Takže schodek je z čeho pokrýt,“ uvedla vedoucí finančního odboru Pavla Nováková.

Zastupitel Jaroslav Dohnálek podrobil kritice navýšení mezd městské policie o 7 procent, když ostatním organizacím mimo úřad se navyšuje jen o 4 procenta. A také se mu nelíbil podle něj příliš vysoký podíl investic do obce Vratíkov. Tam se plánuje oprava rybníka za 2,2 milionu korun, propojení obecního domu s bývalou prodejnou za 4 miliony a nové položení umělého trávníku z boskovického fotbalového hřiště na vratíkovské za půl milionu korun. Místostarosta Lukáš Holík (Naše Boskovice) v odpovědi uvedl, že v minulých letech šly do Vratíkova naopak nižší investice. Petra Malacha (SocDem) zajímal osud plynofikace Vratíkova, podle místostarosty Lukáše Holíka projekt plynofikace zatím padnul a město kvůli problémům s projekčními pracemi bude na projektantovi vymáhat škodu.

Michal Knödl (SPOLU) vyjádřil kritický názor k projektu tůní u Mladkova. Dále ho zajímala situace ohledně nutného přesunu trafostanice kvůli sportovní hale. Vedoucí investičního odboru Petr Zouhar vysvětlil, že nyní vrcholí projektové práce na přeložce a nakonec se rozhodlo, že se půjde levnější variantou a místo jedné trafostanice se postaví dvě – jedna pro Bělou a druhá pro Červenou zahradu. Přeložka má být kompletně hotová do konce příštího září, takže stavbu haly nezdrží.

Podle Hany Nedomové (SocDem) město zapojuje do rozpočtu příliš mnoho financí, které se šetřily na sportovní halu a na knihovnu. Radek Pernica reagoval, že město se nedostává do finanční nestability, má naspořené prostředky na část plánovaných investic a dokáže dosáhnout na výhodné úvěry. Podle něj by nebylo dobré rezignovat ani na menší investice v řádu jednotek milionů korun, i když je jasné, že město čekají tři velké akce – rekonstrukce parku, SVČ a sportovní hala. Zároveň uvedl, že město disponuje majetkem, který by mohlo prodat – jako příklad uvedl budovu stávajícího SVČ.

Ke knihovně Radek Pernica uvedl, že projektování bude trvat minimálně dva roky a do té doby se může cokoliv stát a knihovna se může začít také stavět. Město by se podle něj nemělo bát otevřít stavidla, začít investovat a vybavovat město potřebnou infrastrukturou.

Michal Knödl připomněl, že se v zásadě zastavily investice do automobilové dopravy – v nejbližších letech se nepočítá s rekonstrukcí Lidické ani s řešením křižovatky u pošty. Jaroslav Dohnálek uvedl, že investičních potřeb je opravdu tolik, že město bude muset čím dál víc zvažovat, do čeho se pustí.

Návrh rozpočtu nakonec podpořila i část opozice – konkrétně Karel Trefný (SPD a Trikolora) a Milan Janáč (SocDem). 

### Podněty a připomínky zastupitelů

V závěrečném bodě se probíral stav kanalizace a dešťovodů na Hybešově ulici z podnětu Petra Malacha, který se také dotázal na možnost vybudování sjezdu pro kočárky z ulice 17\. listopadu na Růžovém náměstí. Vedení města vysvětlilo, že to vzhledem k příkrému sklonu schodiště není možné.

Oldřich Kovář (SocDem) se vrátil k tématu knihovny a vyjádřil politování nad tím, že v aktuálních plánech města se opět odsunula. „Nevím, proč si zrovna knihovna vytáhla Černého Petra, protože na začátku volebního období bylo pořadí priorit u staveb úplně jiné,“ uvedl Oldřich Kovář. Radek Pernica odpověděl, že se pracuje na projektu a knihovna si drží prioritu. Město se sice muselo kvůli dotaci a daru od státu zaměřit na park a na SVČ, ale nikdo neuvažuje o tom, že by knihovna nebyla jedna ze čtyř základních priorit.

Jaroslav Dohnálek si postěžoval, že nedostal kvalitní podklady k nemocnici, které požadoval. A dále upozornil na špatný stav zelených ploch na sídlišti Pod Oborou po některých stavbách. Město by si mělo pohlídat nápravu.

Karel Trefný otevřel téma nedostatečné intenzity veřejného osvětlení. Starostka Jana Syrovátková odpověděla, že o posílení se jedná. To podpořila i Martina Přichystalová (Naše Boskovice), podle které jde o bezpečnost.

Radek Pernica upozornil na zábranu na chodníku naproti restauraci U Zlaté růže.

Místostarosta Lukáš Holík na závěr zastupitelům poděkoval za konstruktivní diskuzi, starostka Jana Syrovátková doplnila poděkování za celoroční práci pro město. Zastupitelé si popřáli pěkné vánoční svátky a poslední letošní jednání ukončili.