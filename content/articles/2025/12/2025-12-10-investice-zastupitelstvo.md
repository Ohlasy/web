---
title: Rekonstrukce parku schválena, Středisko volného času na ulici Svatopluka Čecha se odsouvá
cover-photo: https://i.ohlasy.info/i/43b8cc0a.jpg
author: Tomáš Trumpeš
category: zpravodajství
---

*Možná trochu překvapivým výsledkem skončilo na prosincovém boskovickém zastupitelstvu projednávání dvou velkých investic. Rekonstrukce parku u zámeckého skleníku dostala velmi silnou podporu od koalice i opozice, zato podobně nákladný projekt na opravu budovy bývalého hasičského štábu, kam se má přestěhovat Středisko volného času a mají zde vzniknout dvě nová oddělení mateřské školy, se odsunul.*

{% photo src="https://i.ohlasy.info/i/43b8cc0a.jpg" caption="Vizualizace budoucí podoby parku" author="EA architekti" width=1920 height=1076 /%}

### Rekonstrukce parku u skleníku

Místostarosta Lukáš Holík (Naše Boskovice) představil zastupitelům finální podobu projektu rekonstrukce parku u skleníku ve speciální prezentaci. Doplnil ho projektant Vít Přibyl z investičního odboru, který uvedl, že se jedná opravdu o komplexní obnovu a z parku prakticky nezůstane kámen na kameni. Měnit se budou i všechny sítě v zemi. „Hodně práce není jen v pohledové části, ale i v infrastruktuře, která je pod zemí,“ popsal a vysvětlil, že i to znamená vysoké finanční náklady. Kompletně nové má být i jezírko před skleníkem. Za skleníkem bude nový altán, který bude sloužit i pro menší kulturní akce. Nové budou cesty, záhony, luční louky. Zachováno bude jen několik památkově chráněných stromů. Rekonstrukce bude pokračovat i úpravou zeleně u školičky u lázní – to bylo podmínkou pro získání dotace 42,2 milionů korun. Celkové náklady na stavbu mají činit 102,5 milionů korun. Lukáš Holík rekonstrukci jednoznačně podpořil a přidala se k němu i senátorka Jaromíra Vítková (KDU-ČSL), která u zrodu projektu stála před více než deseti lety jako místostarostka a dnes městu pomáhá vyjednat další finanční podporu na Jihomoravském kraji, který řídí její stranický kolega Jan Grolich.

V diskusi zastupitelského sboru se nejprve k projektu pozitivně vyjádřila Michaela Žejšková (SPOLU). Oproti tomu Jaroslav Dohnálek rovněž z koalice SPOLU uvedl, že bude opět za kacíře a při hlasování o projektu se zdrží. Důvodem je vysoká cena a příliš mnoho dalších investičních potřeb města. K Jaroslavu Dohnálkovi se – podle vlastních slov trochu nečekaně – přidal Vladimír Petrů ze Změny22. Spoluúčast 60 milionů je pro něj příliš vysoká cena v aktuální situaci města. „V této chvíli na to nemáme. Nebo máme, ale na úkor dalších investic, které jsou pro mě důležitější,“ uvedl Vladimír Petrů.

Rekonstrukci pak podpořili ještě Michal Knödl (SPOLU) a Martina Přichystalová (Naše Boskovice). Tím se ukázalo, že koalice ani opozice nejsou jednotné. K příznivcům rekonstrukce se posléze přidal i Petr Malach ze Sociální demokracie. 

Starostka Jana Syrovátková (Změna22) uvedla, že se snaží oprostit od své profese architektky, protože sama by projekt v této kvalitě nikdy neodevzdala. Zároveň jsou to podle ní právě autoři projektu, kteří ponesou zodpovědnost, proto sama kvůli dotaci projekt nakonec podpoří, i když mu profesně netleská.

Dále starostka poměrně nečekaně uvedla, že navrhne stažení rekonstrukce objektu Svatopluka Čecha z plánu na příští rok s tím, že tato investice ještě počká. S tím souhlasila Michaela Žejšková. 

Stručně se pak k parku vyjádřili i další zastupitelé. Dagmar Hamalová (SPOLU) připomněla význam parku i pro cestovní ruch.

Z řad občanů se v diskusi vyjádřil bývalý zastupitel Jan Pevný, který se ohradil proti tvrzení starostky a podobně jako Dagmar Hamalová se zastal autorů z EA architekti. Sám by park podle svých slov podpořil všemi deseti.

Hlasování nakonec skončilo velmi přesvědčivě. Z 24 přítomných zastupitelů jich 21 hlasovalo pro. Zdrželi se pouze Jaroslav Dohnálek, Vladimír Petrů a přidal se k nim ještě Antonín Klíč ze Změny22.

### Objekt na ulici Svatopluka Čecha

Hned v následujícím bodě zastupitelům představil rekonstrukci objektu bývalého hasičského štábu Jiří Houda, který zpracovává projektovou dokumentaci. 

Starostka Jana Syrovátková připomněla, že budovu se podařilo získat od státu zdarma. První etapa rekonstrukce má stát 115 milionů korun, po ní by zde mohlo fungovat Středisko volného času a dvě oddělení mateřské školy pro děti od dvou let. Starostka popsala, že vzhledem ke změnám a zkrácení mateřské se očekává nárůst poptávky. Nyní město jedná o dalších možnostech financování, zejména na Jihomoravském kraji.

Zároveň starostka zopakovala, že projekt navrhne vyřadit z rozpočtu na příští rok a že se bude posouvat v rámci rozpočtového výhledu do dalších let. Starostka uvedla, že ve hře je i prodej stávající budovy SVČ.

Dagmar Hamalovou zajímalo, jaké jsou prostorové podmínky pro SVČ ve srovnání se stávajícími prostorami. Podrobnější informace jí byly přislíbeny, ale starostka Jana Syrovátková uvedla, že podle jejího propočtu se plocha pro SVČ zdvojnásobí.

Vladimír Petrů připomněl, že tento projekt padá pod stůl právě proto, že se schválil park. „Je to první důsledek,“ uvedl. Společně se sportovní halou byly podle něj oba projekty nerealizovatelné. Proti tomu se někteří koaliční zastupitelé vymezili. Lukáš Holík také připomněl, že podle původního zadání měla rekonstrukce budovy stát 60 milionů korun.

Jaroslav Dohnálek shrnul svůj pohled s tím, že nyní se schválil park a další velká priorita je sportovní hala. Další investice se budou muset už velmi zvažovat a propočítat. Dagmar Hamalová v diskusi zpochybnila také finanční strategii vedení města, které podle ní také podpořilo několik menších projektů, ale celkově se pak nedostává financí. A také se nedaří získávat na všechny velké projekty dotace, kupříkladu na SVČ dotace městu utekla.

Sociální demokraté navrhli, aby město jednalo o prodloužení termínu s Úřadem pro zastupování státu ve věcech majetkových. Na základě aktuální dohody se státem musí být objekt využitý do května 2028, jinak by hrozilo, že město bude muset budovu vrátit. Při projednávání samostatného bodu o rekonstrukci budovy se nepřijímalo žádné usnesení, ale při hlasování o rozpočtu města na příští rok zastupitelstvo souhlasilo s tím, že se rekonstrukce z příštího roku vyjímá a minimálně o rok se tak odsouvá.