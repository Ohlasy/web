---
title: "Kulturní výběr na prosinec a 10 kulturních událostí roku"
cover-photo: https://i.ohlasy.info/i/cb643a4e.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Tentokrát jsme se rozhodli pro čistě redakční debatu a zhodnotili jsme boskovický kulturní rok 2025\. Součástí podcastu jsou i pozvánky na vybrané prosincové akce, ty si zde můžete také přečíst.*

{% podcast_player file="2025/podcast/kultura25.mp3" /%}

### Divadlo Kolárka

Ještě dvakrát vystoupí po listopadovém představení v prosinci v Prostoru blanenské divadlo Kolárka, jehož domovská scéna v Blansku prochází rekonstrukcí. Ve čtvrtek 4\. prosince v 19 hodin zahraje představení Tajný tajný na motivy Ivana Vyskočila a v neděli 14\. prosince od 17 hodin autorskou inscenaci Sladkých 16 o zrádných algoritmech sociálních sítí.

### Zpátky do Betléma

Vánoční příběh o zjevení anděla Panence Marii a o tom, že kdyby na jeho nabídku nekývla, mohlo být všecko jinak, přijedou v neděli 7\. prosince zahrát do kontribuční Sýpky krásné loutky z Teátru Pavla Šmída a Vojty Vrtka. Představení Zpátky do Betléma začíná v 15 hodin a je pro celou rodinu.

### Lísky: Longformy

V sobotu 13\. prosince od 20 hodin předvedou boskovické Lísky v Prostoru své longformy – delší improvizační formáty, které pracují s diváckými náměty a přímo na jevišti vytvářejí originální příběhy a postavy.

### Advent v kostele

V evangelickém kostele pokračuje cyklus adventních koncertů. O druhé adventní neděli 7\. prosince od 18 hodin zde zahraje světově proslulé české dechové kvinteto Alinde Quintet program sestavený ze skladeb Daria Milhauda, Edvarda Griega a Antonína Dvořáka. O týden později v neděli 14\. prosince výjimečně v 19 hodin vystoupí komorní pěvecký sbor Ensemble Versus se speciálně sestaveným programem renesanční a soudobé duchovní hudby s adventní tématikou. Poslední koncert proběhne ve čtvrtek 18\. prosince od 18 hodin a je věnován památce hudebnice, sbormistryně a pedagožky Lenky Bařinkové. Halasovským literárním pásmem program otevře divadlo NABOSO a poté vystoupí pěvecké sbory Nota a Akcident. Po celou adventní dobu je v kostele instalována výstava grafik Markéty Králové.

### Advent na Sýpce

Adventní koncerty budou pokračovat i na Sýpce – a to každou sobotu. Jako první zahraje 6\. prosince v 16 hodin multižánrová dvojice Radim Zenkl a Štěpán Baloun – Radim na mandolínu, flétnu a didgeridoo, Štěpán na kontrabas a klávesy. Těšit se můžete na výběr bluegrassových, jazzových a keltských tradicionálů. Další týden – v pátek v 17 hodin zahraje a hlavně zazpívá vokální sextet Za5, v sobotu od 16 hodin bude již tradiční Živý betlém a poslední sobotu před Vánoci, 20\. prosince od 18.30, proběhne benefiční koncert, na němž vystoupí Karlovy hračky, kapela Alive a dětský sbor ZUŠ.

### Vánoční koncerty 

Dvě hudební akce připravila v předvánočním čase Kulturní zařízení města Boskovice. Ve čtvrtek 11\. prosince to bude od 19 hodin Vánoční koncert Jakuba Smolíka s hostkou Heidi Janků. V neděli 14\. prosince od 18 hodin v sokolovně Vánoční koncert Symfonického orchestru města Boskovice. No a kromě toho se ještě v sobotu 20\. prosince koná od 15 hodin v kostelíku Všech svatých vánoční koncert pěveckého sboru Bozky.

### Sekec, sypec, mazec vol. 7

Další přísun metalových kapel čeká návštěvníky už sedmé akce Sekec, sypec, mazec v Prostoru v pátek 12\. prosince od 19 hodin.

### Trní

Boskovická hudební skupina Trní slaví 33 let na scéně, a to si zaslouží oslavný koncert. V sobotu 13\. prosince od 19 hodin zahraje v zámeckém skleníku a jako hosté vystoupí bývalí členové.

### Vánoce v Prostoru

Dvě poměrně odlišné vánoční akce se konají v prosinci v Prostoru – nejprve v pátek 19\. prosince je to Mindicted vánoční besídka – nekompromisní nálož současného DNB soundu v podání rezidentních jezdců této původně boskovické crew a jejich hostů. V úterý 22\. prosince zakončí v Prostoru svou pouť po městě Koledomat – pojízdná vánoční kapela.

### Akce pro děti

Program pro děti nezamrzne ani v prosinci. Ve čtvrtek 4\. prosince v 15 hodin pořádá knihovna akci Rozepiš se v knihovně\!, v pondělí 8\. prosince bude v Prostoru tradičně předčítat Alice, tentokrát Tuláckou povídku, a ve čtvrtek 18\. prosince v 10 hodin bude v knihovně další Počteníčko s Pohádkovou Maruškou. 

### ArchiTalk \#12 – Nina Ratočka Pevná

Letošní sérii debat o architektuře ArchiTalk zakončí ve čtvrtek 11\. prosince v 18 hodin v Prostoru setkání s architektkou a boskovickou rodačkou Ninou Ratočkou Pevnou, která představí projekt nemocnice v Ugandě, na němž pracuje společně s Lukášem Janoutem v rámci ateliéru LUNI architekti.

### Akvarely: Alena Náhlovská

Alenu Náhlovskou provází výtvarné umění celý život. Ačkoliv jej nikdy formálně nestudovala, malbě a kresbě se věnuje s neutuchajícím nadšením. V posledních letech ji okouzlila technika akvarelu, v níž nachází největší tvůrčí svobodu. Autorka má zkušenosti s ilustracemi pro učebnice, nejraději však tvoří volně. Srdečně zveme na vernisáž v sobotu 6\. prosince v 16 hodin do Prostoru, kde Alena Náhlovská představí svoji první samostatnou výstavu v rodných Boskovicích.

### Výstava Za kouzlem Štědrého večera

Vánoční výstavu připravilo Muzeu regionu Boskovicka. Nese název Za kouzlem Štědrého večera aneb tradice slavení Vánoc a Štědrého večera na Boskovicku a ukazuje, jaké pokrmy, zvyky a obřady provázely Štědrý večer a jakou měly symboliku. Speciální komentované prohlídky vedené etnologem Petrem Drastilem proběhnou na Silvestra – první ve 13.30, další každou půl hodinu až do 16.30.

### Film

A zveme také do kina\! Například v sobotu 6\. prosince v 16 hodin na první český celovečerní brickfilm, tedy film natočen pomocí stop-motion animace se stavebnicí Lego. Jedná se o nekomerční snímek, jehož předlohou byl nejpopulárnější román Agathy Christie Deset malých černoušků. Promítání se zúčastní tvůrce filmu Lukáš Tuzar. A v pondělí 29\. prosince v 16 hodin bude kino Panorama promítat záznam baletu Louskáček z Royal Opera House v Londýně. 

### Kabinet doktora Caligariho / živá hudba: Martin Krajíček

Pozoruhodný filmově-hudební počin připravilo na úterý 9\. prosince boskovické kino ve spolupráci s Prostorem – právě tam proběhne od 19 hodin projekce slavného němého hororového filmu z roku 1920 Kabinet doktora Caligariho za doprovodu boskovického hudebníka a mandolinisty Martina Krajíčka.
