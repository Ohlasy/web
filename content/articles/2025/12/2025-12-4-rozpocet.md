---
title: Boskovická radnice  rozjede investice za zhruba 400 milionů, zaváže tím i příští vedení města
cover-photo: https://i.ohlasy.info/i/fec5da3f.jpg
author: Marek Osouch
---

*Boskovická koalice představila návrh rozpočtu, se kterým jde do volebního roku. A je jasné, že její nástupci, kteří vzejdou z podzimních voleb, budou mít v investicích celkem svázané ruce. Současné vedení města chce totiž příští rok podepsat smlouvy na tři hlavní akce: rekonstrukci parku u zámeckého skleníku, sportovní halu a také rekonstrukci budovy pro nové Středisko volného času.*

{% photo src="https://i.ohlasy.info/i/fec5da3f.jpg" caption="Ilustrační foto" author="Tomáš Znamenáček" width=1920 height=1080 /%}

Sice je možné se v návrhu rozpočtu podívat nejprve na čísla příjmů a výdajů, kde je plánovaný schodek skoro čtvrt miliardy, jenže jak už to nejen v Boskovicích chodí, skutečnost bude určitě jiná. I pro letošní rok slibovali politici rozjet velké investice, naplánovali jich spoustu s celkovým schodkem 179 milionů, a nakonec to vypadá, že rozpočet opět skončí v nejhorším případě jen pár milionů v minusu, pokud ne přímo v plusu jako loni. Většina plánů se totiž přesouvá do dalšího roku. „Příprava bohužel trvá, ale nyní už skutečně můžeme přistoupit k realizaci,“ uvedla boskovická starostka Jana Syrovátková (Změna22).

Během dosavadních tří let volebního období, co vykonává funkci starostky, se Jana Syrovátková podle svých slov snažila vše řešit s rozvahou a zbytečně neutrácet. „Myslím, že my i následující koalice máme připravené projekty a máme i dost financí, abychom mohli ty věci realizovat,“ doplnila.

Prvním ze zmiňovaných projektů je [přestavba někdejší budovy hasičů na ulici Svatopluka Čecha](https://ohlasy.info/clanky/2024/10/z-radnice-2.html), kterou převzalo město od státu a nyní v ní plánuje vybudovat dvě třídy mateřské školy a také Středisko volného času. To je sice krajská organizace, ale v Boskovicích dnes sídlí v městských prostorách na ulici 17\. listopadu v domě, který je už řadu let ve špatném stavu.

Suma, za niž budova bývalého štábu dozná výrazné proměny, ale během roku narostla, ještě než začaly stavební práce. Zatímco v letošním rozpočtu byla částka 50 milionů, nově se už počítá se 113 miliony. Starostka více než dvojnásobný nárůst hájí, že se zkrátka některé věci nabalovaly, jak přicházely požadavky. „Je to opravdu kompletní rekonstrukce. Součástí jsou i úpravy venkovních prostor, parkování, je toho hodně,“ vyjmenovala a tvrdila, že původně byl odhad ceny až 170 milionů, ale postupnými škrty včetně menšího počtu zásuvek se ji podařilo snížit až na současnou. „A já věřím, že se to dá vysoutěžit ještě levněji,“ řekla Jana Syrovátková s tím, že v příštím roce chce radnice začít s opravou. Dokončená by pak byla v červnu 2027, aby se před následujícím školním rokem mohlo do budovy přesunout volnočasové centrum a stihla se zřídit slibovaná školka.

Druhá investice se týká [opravy parku u zámeckého skleníku](https://forum.ohlasy.info/t/obnova-parku-u-skleniku/519). Již trochu „fousatý“ záměr, který se táhne z minulosti, rovněž výrazně nabobtnal a aktuálně návrh rozpočtu [počítá s částkou přes 100 milionů korun](https://ohlasy.info/clanky/2025/11/park-u-skleniku.html). Jako jediná investiční akce má však zároveň vyjednanou dotaci 42 milionů korun, s níž se počítá i v příjmové stránce rozpočtu.

Místostarosta Lukáš Holík (Naše Boskovice) podle svých slov chápe, že zahájení opravy, která není levná, vychází na volební rok, chtěl by proto, aby investici schválili přímo zastupitelé, nejen devítičlenná městská rada, a buď sami vyhlásili výběrové řízení na stavební firmu, nebo zaúkolovali radu, aby tak učinila. „Zastupitelé by měli rozhodnout, co je pro ně priorita,“ poznamenal.

Třetí investicí – takřka před podpisem smlouvy s dodavatelem – je více než dvě dekády slibovaná nová [sportovní hala](https://ohlasy.info/clanky/2025/01/hala-soutez.html). Ostatně bylo by to v příštím roce symbolické, pokud by se smlouva v únoru podepsala, jak si přeje starostka. Právě v roce 2026 to bude totiž rovných dvacet let, co sportovci opustili budovu jízdárny, kterou do té doby využívali.

Stavět se ale v tomto případě hned nezačne. Radnice u haly postupuje [metodou design & build](https://ohlasy.info/clanky/2024/05/sportovni-hala.html), kdy vítězná firma si zajišťuje i projekt a stavební povolení. V optimistických předpokladech, pokud by se podařilo získat veškerá potřebná razítka, by se mohlo se stavbou začít na podzim, kdy se konají komunální volby. Odhady nákladů na stavbu, která bude volně pokračovat v dalších letech pod novou politickou reprezentací, jsou v tuto chvíli 170 až 225 milionů korun. „Rozpočet je skutečně našponovaný,“ doplnil místostarosta Lukáš Holík.

I když v politice není nic jisté, tedy ani že se i po zasmluvnění vše dotáhne do konce. Boskovice mají za sebou zkušenost, kdy vedení města v čele s nynější opoziční zastupitelkou Hanou Nedomovou (SOCDEM) před deseti lety [zrušilo smlouvu právě na stavbu haly na Slovákově](https://ohlasy.info/clanky/2015/06/hala-nebude.html), kterou zahájili její předchůdci v čele s jiným dnes opozičním zastupitelem Jaroslavem Dohnálkem (ODS).

Pokud se tři zmíněné velké investice příští rok skutečně zahájí a noví politici po volbách nezačnou hledat kličky, jak z nich vycouvat, budou mít v následujících letech dosti svázané ruce. Ani před volbami nebudou moci slibovat žádné další velké investice, tedy pokud je budou chtít skutečně provést. Pokud budou chtít dotáhnout všechny tři projekty do úspěšného konce, padne na ně zcela jistě i nemalá část úvěru ve výši 150 milionů, s jehož uzavřením a čerpáním současní politici počítají v roce 2027\. Město už přitom jeden více než stomilionový úvěr splácí a bude až do roku 2030\. „Nepočítáme ale s maximálním stropem, který si můžeme vzít, tedy 175 miliony,“ dodala starostka.

Co se týče [knihovny](https://ohlasy.info/clanky/2024/06/knihovna-plany.html), ta se bude zatím jen projektovat a rozpočtový výhled s její stavbou, respektive opravou budovy s prodejnou Mountfieldu, počítá až na rok 2029, kdy má proběhnout pouze první etapa. Knihovníci tak musí v provizoriu v budově městského úřadu čekat nadále. Pozitivem je, že by na knihovnu mohla zůstat část peněz z plánované půjčky.

Každoročním rozpočtovým tématem je i městská nemocnice. Radnice v tuto chvíli počítá s přesunem rekonstrukce novorozeneckého oddělení z letošního roku do toho příštího a zahájením investic do kyberbezpečnosti a nového informačního systému. Dohromady za tyto IT zakázky jde o 15 milionů korun. Starostka mluví i o plánovaném novém centrálním urgentním příjmu. Městský rozpočet s ním ale v tuto chvíli nepočítá.

Mnoho lidí pravidelně zajímá, co se bude dít v dopravě, a i v této oblasti vedení města naplánovalo řadu investic – i když poněkud menších oproti výše zmíněným projektům. Křižovatka u pošty se totiž znovu řeší na papíře. Instalace semaforů nebo stavba kruhového objezdu se tak zatím odkládá na neurčito.

Radnice chce ale [v souladu s novou koncepcí dopravy](https://ohlasy.info/clanky/2025/03/koncepce-dopravy.html) zlepšit život pěším. V příštím roce plánuje propojit sportovní areál Červená zahrada s letním kinem pomocí [upravené stezky se schody ve strmém svahu](https://ohlasy.info/clanky/2025/04/letnak-cervenka.html). Dále chystá [upravit prostor kolem základní školy na náměstí 9\. května](https://ohlasy.info/clanky/2024/12/rekonstrukce-zelena.html), aby byl pro děti i dalších chodce bezpečnější, jak už vedení města slíbilo před lety. Na větší bezpečnost se chce zaměřit i [u praktické školy na Štefánikově ulici](https://ohlasy.info/clanky/2025/11/z-radnice.html), kudy dnes často jezdí auta od Havlíčkovy k Minervě vysokou rychlostí. Jestli tady budou zpomalovací prahy či jiné řešení, rozpočet nekonkretizuje. Na Dukelské však na řidiče dohlédnou radary úsekového měření. V minulosti se už počítalo s jinými v Mladkově nebo na Havlíčkově ulici na vjezdu do města, ani jeden z nich ale nakonec nevznikl. A milovníci kol se pak v neposlední řadě dočkají po mnoha letech a jednáních cyklostezky z Mladkova do Svitávky.

Na závěr pro pořádek dodejme základní parametry návrhu rozpočtu na příští rok, i když jak jsme si v úvodu řekli – realita bude takřka jistě výrazně jiná. Návrh počítá s příjmy města ve výši něco přes 552 milionu korun a výdaji skoro 788 milionů korun. Z výdajů má jít asi 424,5 milionu na provoz a 363 milionů na investice. Schodek by město pokrylo z naspořených peněz – těch bude na konci letošního roku dle aktuálního předpokladu na účtech města přes 276 milionů korun.

*Text vznikl s přispěním Tomáše Trumpeše.*