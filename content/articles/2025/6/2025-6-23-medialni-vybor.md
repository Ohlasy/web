---
title: Mediální výbor i zastupitelstvo řeší sebeprezentaci starostky a vedení města – v médiích i v nemocnici
cover-photo: https://i.ohlasy.info/i/82314a1d.jpg
author: Tomáš Trumpeš
category: zpravodajství
---

*Hned několik témat týkajících se hranic sebeprezentace politiků se sešlo na posledním jednání mediálního výboru. Situací se zčásti zabývalo i zastupitelstvo. Řeší se sebeprezentace starostky v nemocnici, placená propagace v médiích i zastoupení politiků ve zpravodaji a na sociálních sítích města.*

{% photo src="https://i.ohlasy.info/i/82314a1d.jpg" caption="Mediální výbor doporučuje méně fotek s politiky – třeba z návštěvy v partnerském Prnjavoru" author="Město Boskovice" width=1186 height=890 /%}

Mediální výbor jednal 4\. června, účastnili se předseda Jan Flíček (Změna22), Jindřich Mládek (SocDem), Michaela Pál (Naše Boskovice), Dagmar Hamalová (SPOLU) a tajemník výboru Jaroslav Parma. Omluveni byli Jan Nádvorník (Piráti) a tisková mluvčí Martina Žižková.

Vznik zastupitelského mediálního výboru je v tomto volebním období novinkou. Jeho předseda Jan Flíček (Změna22) říká, že smyslem výboru je kultivace městského mediálního prostoru a zapojení občanů. A dodává, že k tomu druhému se ve výboru zatím bohužel nedostali. „Jelikož je výbor zřízen nově, hlavní náplní bylo nastavení pravidel pro městská média. Pravidla už máme a nyní kontrolujeme jejich dodržování a řešíme s referenty pro styk veřejností kontinuální posun městských médií tak, aby odpovídala potřebám 21\. století,“ uvedl Jan Flíček. Jako jedno z témat si výbor vybral prezentaci politiků a političek v městských médiích.

### Fotky politiků a političek

Už při úvodním bodu červnového jednání, ve kterém výbor hodnotil [poslední číslo městského zpravodaje](https://www.boskovice.cz/file/1773837), zazněl podle zápisu požadavek snížit počet vyobrazování představitelů města. A nakonec přijal výbor s podporou všech čtyř přítomných členů následující usnesení: „Mediální výbor doporučuje důkladně zvažovat postování (zveřejňování) fotografií se zástupci města. Proto mediální výbor doporučuje referentům pro styk s veřejností, aby vždy vážili, jestli je vyobrazení zástupců města u daného příspěvku přínosné a z hlediska kontextu dává smysl. Současně by počet fotografií se zástupci města neměl převažovat nad ostatními.“

[V červnovém zpravodaji](https://www.boskovice.cz/file/1773837) se fotografie členů vedení města objevují u předání cen pro nejlepší sportovce, u reportáže z oslav 80\. výročí konce druhé světové války a u textu o jednání pracovní skupiny rodinné politiky. 

Další konkrétní připomínky vznesl předseda mediálního výboru Jan Flíček k sociálním sítím: „Video Koncepce dopravy – mohl představit někdo jiný než starostka města. Představení knihovny – jsou dvě fotografie starostky, stačila jedna. Představení koncepce dopravy – je tam moc fotografií zástupců města. Reportáž z Prnjavoru – stačila jen jedna fotka představitelů města. Reportáž z jednání zastupitelstva města – stačí jen jedna fotografie.“

Starostka Jana Syrovátková ke snaze omezit prezentaci čelních politiků v komunikačních kanálech města uvedla, že mediální výbor je jedním z poradních orgánů zastupitelstva města, a tak to i vnímá. „Zároveň považuji za důležité, aby občané měli přehled o tom, co jejich volení zástupci plánují, dělají a jaká rozhodnutí přijímají,“ vyjádřila se boskovická starostka.

Její stranický kolega Jan Flíček to vidí jinak. „Jednoduše řečeno – tímto způsobem si představitelé města platí propagaci z městských peněz, a to není fér vůči občanům. Doposavad se tak dělo pravidelně, až nyní četnost fotografií díky práci výboru značně klesla. A například už nemáme ve zpravodaji silně agitační a subjektivně zabarvené slovo starosty, respektive starostky,“ vyjádřil se Jan Flíček. Díky tomuto omezení tak má podle něj možnost vyniknout práce ostatních lidí ve městě a na úřadě. „Říkám to často na setkáních výboru, nechci vést *křížovou výpravu* proti fotografiím zástupců města. Chci touto cestou kultivovat veřejný prostor tak, aby informační prostředky města byly kvalitním zdrojem informací a nesloužily k soukromé sebeprezentaci,“ uvedl pro Ohlasy.

Dobré příklady podle něj je kde brát. Odkazuje kupříkladu na město Plzeň nebo městskou část [Praha-Dolní Chabry](https://www.dchabry.cz/zpravodaj), kde jsou fotky zástupců měst publikovány výjimečně. „Zástupci města zveřejňují vlastní komentáře a fotografie na svých politických profilech, což je za mě správná cesta, jak propagovat odvedenou práci. Na závěr je důležité zmínit, že sociální sítě pro politiky nejsou zpoplatněny, takže jsou dostupné všem politikům, kteří je chtějí používat, a tak není třeba pro sebeprezentaci používat městská média,“ dodal předseda mediálního výboru boskovického zastupitelstva Jan Flíček.

### Starostka, jednatelka, nebo youtuberka?

Samostatný bod jednání věnoval mediální výbor prezentaci starostky Jany Syrovátkové (Změna22) v nemocnici, kde zároveň dočasně působí jako jednatelka. V nedávné době zde spustila [vlastní videocast](https://www.youtube.com/watch?v=jjm1WHcBK2g). Mediální výbor přijal poměrně přísné usnesení, ve kterém shledává podcasty a videa na sociálních sítích Nemocnice Boskovice, ve kterých účinkuje starostka, jako obcházení [Pravidel využití informačních prostředků města](https://www.boskovice.cz/file/1780612), a to s ohledem na její dvojjedinou roli – starostky a jednatelky nemocnice. „Proto MV doporučuje, aby paní starostka zvážila takovýto způsob sebeprezentace. Současně mediální výbor doporučuje, aby v textech zveřejňovaných na sociálních sítích nemocnice byla paní starostka uváděna celým jménem a s funkcí *jednatelka Nemocnice Boskovice* a bylo tak zřetelné, z titulu jaké funkce vystupuje,“ usnesl se mediální výbor opět s podporou všech přítomných.

Tématu videocastu a prezentace starostky Ohlasy věnují samostatný text. Starostka Jana Syrovátková v něm vysvětluje, že mediálními aktivitami chce změnit špatnou pověst nemocnice a role starostky a jednatelky nevnímá ve formátu dočasného jednatelství problematicky. Předseda mediálního výboru boskovického zastupitelstva Jan Flíček naopak říká, že se jedná o propagace za městské, respektive nemocniční peníze. 

### Placená kampaň v Deníku

Mediální výbor se zabýval také další záležitostí, která se o týden později probírala i na [mimořádném jednání zastupitelstva](https://ohlasy.info/clanky/2025/06/zastupitelstvo.html). Podle zápisu předložil Jaroslav Parma členům výboru objednávku kampaně v Deníku, kterou měla sjednat starostka Jana Syrovátková s pracovním názvem *Slovo starostky z Boskovic* nebo *Dobré místo pro život – Boskovice*. Kampaň měla město vyjít na něco přes 55 tisíc korun, přičemž Jaroslav Parma poukázal na to, že v rozpočtu města je na inzerci vyčleněna celková částka 30 tisíc korun a už proběhla kampaň *Boskovice – speciál* v příloze Mladé fronty Dnes. Ta stála víc než 24 tisíc korun a příloha byla distribuována zdarma do všech domácností v Boskovicích a místních částech. Mediální výbor požádal o podrobnější informace ke kampani v Deníku a v usnesení vyzval, aby s ním byly podobné záměry konzultovány.

Na zastupitelstvu se na kampaň v Deníku zeptal opoziční zastupitel za SocDem Petr Malach. Starostka Jana Syrovátková reagovala, že ji oslovili zástupci Deníku s nabídkou, kterou využila jiná města, a ona ji jen předala referentovi pro styk s veřejností Jaroslavu Parmovi. „Není nic schváleno, nic objednáno, nic zaplaceno. Je to pouze nabídka,“ uvedla starostka na zastupitelstvu. Na přímou otázku, jestli byla nabídka potvrzena, odpověděla, že ne. 

Pro Ohlasy pak starostka dodala, že placenou inzerci v médiích vnímá jako jednu z možných forem propagace města. „Může městu pomoct oslovit širší veřejnost, představit Boskovice jako atraktivní místo pro turisty i nové obyvatele, upozornit na naše zajímavosti a kulturní dění. Pokud se o městě více ví, má to pozitivní dopad na jeho rozvoj i každodenní fungování,“ domnívá se starostka Jana Syrovátková.