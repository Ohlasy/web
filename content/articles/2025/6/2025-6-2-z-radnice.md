---
title: "Z radnice: festival Boskovice, přípravná třída na ZŠ, nový web před spuštěním a zamítnutá elektrárna v Hliňáku"
author: Tomáš Trumpeš
cover-photo: https://i.ohlasy.info/i/a484276b.jpg
category: zpravodajství
---

*Novinky z boskovické radnice, které oznámilo po jednání městské rady na tiskové konferenci na konci května vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/a484276b.jpg" caption="Z loňského ročníku festivalu Boskovice" author="Tomáš Znamenáček" width=6240 height=4160 /%}

### Festival Boskovice 2025

V úvodu tiskové konference představila Jana Černá z pražského Unijazzu letošní ročník festivalu pro židovskou čtvrť Boskovice 2025\. Festival proběhne v tradičním formátu od čtvrtka 10\. do neděle 13\. července, program je postupně upřesňován na [webových stránkách festivalu](https://www.boskovice-festival.cz/cs) a vstupenky lze zakoupit [v síti Smsticket](https://www.smsticket.cz/vstupenky/46736-boskovice-festival-pro-zidovskou-ctvrt-2025-ruzna-mista-boskovice) nebo v infocentru na boskovické radnici. Jana Černá mimo jiné ocenila, že se prohlubuje spolupráce s boskovickým pobočným spolkem Unijazzu, který jinak provozuje kulturní a komunitní centrum Prostor. Tato spolupráce mimo jiné znamená větší podíl místních účinkujících v doprovodném programu nebo mezi prodejci u skleníku. Součástí výtvarné scény festivalu je také speciální [fotovýzva](https://www.boskovice-festival.cz/cs/fotovyzva-boskovice-2025-zapojte-se-i-vy) pro boskovické občany, podílí se na ní i naše noviny a zapojit se můžete ještě do poloviny června. Smyslem výzvy je upozornit na místa ve městě, které se občanům líbí, ke kterým jsou kritičtí a na která jsou hrdí. „Ještě zvažujeme, jakým způsobem zapojit i návštěvníky festivalu, protože řada z nich sem jezdí pravidelně, mají Boskovice prochozený a vědí, co je tady štve, nebo se jim naopak líbí,“ doplnila Jana Černá z pražského Unijazzu.

### Mural Toy\_Box

Městská rada dala definitivní zelenou vytvoření [muralu od výtvarnice Toy\_Box](https://ohlasy.info/clanky/2025/04/toybox-mural.html) na dvou stěnách kotelny na Komenského ulici. Mural vznikne v první polovině června a autorka v té době také svou výstavou znovuotevře Galerii Otakara Kubína na radnici. Vernisáž výstavy se koná v sobotu 7\. června v 16 hodin.

### Úkoly pro KZMB

Ředitel Kulturních zařízení města Boskovice dostal od radních úkoly na letošní rok. Mezi ty hlavní patří připravit sokolovnu jako hlavní kulturní budovu po dobu uzavření skleníku kvůli rekonstrukci parku, dále připravit rekonstrukci sociálního zařízení v kině Panorama a zajistit plný provoz Galerie Otakara Kubína. Důraz má být kladen také na akce pro mladší návštěvníky.

### Dodávka elektřiny a hospodaření Služeb

Město uložilo svým Službám vyhlášení veřejné zakázky na výběr dodavatele elektřiny a souvisejících služeb na odběrná místa, kde jsou kogenerační jednotky a kde lze provozovat takzvanou službu výkonové rovnováhy. Předpokládaná hodnota zakázky je 6 milionů korun. „Jsme průkopníci nové věci v celé České republice,“ komentoval postup místostarosta Lukáš Holík. Benefity z výkonnostní rovnováhy by podle něj měly Službám přinést lepší využití kogeneračních jednotek a dobré finanční výnosy.

Radní se zabývali také [loňským hospodařením Služeb](https://ohlasy.info/clanky/2025/03/z-radnice-3.html) – zisk byl oproti plánu 2 miliony korun nakonec přes 4,3 milionu korun a tyto peníze budou Služby spořit na budoucí nutné investice. „Na obnovu kotelen a technického vybavení, které je potřeba modernizovat,“ upřesnil místostarosta Lukáš Holík.

### Digitalizace komunikací

Jihomoravský kraj nabídl městu Boskovice možnost nového geodetického zaměření všech místních komunikací ve vlastnictví města. Boskovice kraji zaplatí pouze spoluúčast ve výši nezpůsobilých výdajů projektu, což bude lehce přes 35 tisíc korun.

### Dotace pro sociální služby a minimální síť

Druhá část letošních dotací pro sociální služby byla jako tradičně podpořena v radě a nyní putuje do zastupitelstva. Podle aktuální návrhu se jedná o více než jeden milion korun, z něhož jde přibližně 940 tisíc pro služby sociální prevence a odborného sociálního poradenství a 135 tisíc pro služby sociální péče.

Zastupitelstvo bude schvalovat také minimální síť sociálních služeb na okrese Blansko. „Nic zásadního se nemění,“ uvedl místostarosta Lukáš Holík s doplněním, že v rámci ORP Boskovice dochází k aktuálně k větší restrukturalizaci pouze v Sociálních službách Šebetov – zařízení se postupně mění na menší jednotky, ve kterých je potřeba zajistit více pracovních úvazků. 

### Rekonstrukce elektroinstalace na Zelené škole

Byl vybrán dodavatel, který provede rekonstrukci elektroinstalace na základní škole na náměstí 9\. května za více než 6 milionů korun. Stavební akce proběhne o prázdninách.

### Přípravná třída na ZŠ

Boskovice žádají o potřebný souhlas kraje pro fungování přípravné třídy na základní škole Sušilova. Přípravná třída slouží pro děti v posledním roce před zahájením povinné školní docházky, u kterých je předpoklad, že zařazení do přípravné třídy vyrovná jejich vývoj, a kterým byl povolen odklad povinné školní docházky. Přípravnou třídu lze zřídit, pokud se v ní bude vzdělávat nejméně 10 dětí, nejvyšší počet dětí je 15\. Vzdělávání je bezplatné, nezapočítává se do povinné školní docházky, děti nejsou klasifikovány.

### Dozor rekonstrukce parku u skleníku

Město už vybralo firmu, která bude zajišťovat takzvaný výkon činností technického dozoru investora včetně dozoru nad realizací vegetačních a sadových úprav a současně výkon funkce koordinátora bezpečnosti a ochrany zdraví při práci na staveništi při komplexní obnově parku u zámeckého skleníku. Ve výběrovém řízení uspěla společnost Investinženýring Brno. „Držíme to tak, abychom měli koncem roku vysoutěženého dodavatele a začátkem roku začali stavět,“ uvedl k harmonogramu Lukáš Holík s tím, že před letní sezónou v roce 2027 by se měla stavba stihnout.

### Mimořádná dotace pro fotbalisty

Fotbalový klub dostane i letos mimořádnou dotaci od města ve výši 200 tisíc korun. Peníze použije na dopravné žáků na utkání a tréninky, na startovné, na materiální vybavení mládežnických družstev a na získání odpovídajícího vzdělání trenérů. 

### Dotace pro Senior Point

Jihomoravský kraj přispěje 39 tisíc korun na provoz boskovického Senior Pointu. Peníze jsou určeny na provoz i na akce, které Senior Point pořádá. „Hlavně plavání v lázních, které je velice populární,“ doplnil místostarostka Lukáš Holík.

### Nový web města

První verze nového městského webu je hotová a měla by být spuštěna v prvním červnovém týdnu. Podle místostarosty Radka Šamšuly je možné, že se spuštění ještě o pár dní zdrží, protože město nechce v přípravě nic podcenit, ale během června by měl nový web naskočit určitě. Přechod na nový podle místostarosty i tak vždy způsobí komplikace, takže město je očekává a doufá, že budou co nejmenší. „Zadání bylo, aby web byl co nejjednodušší a nejminimalističtější z vizuálního pohledu, to se myslím podařilo naplnit – na mobilních telefonech i na desktopech,“ popsal svůj první dojem Radek Šamšula a vysvětlil, že struktura stránek je zachovaná, což je způsobeno tím, že novou podobu webu dodává stejná firma a nestavěl se tedy od nuly. Na městě nyní bude, ale provedlo postupnou redukci a odstranilo zbytečné stránky. „Je to rozhodně posun vpřed. Myslím, že za tu cenu jsme dostali dobrý výkon a nový web z 21\. století, který jsme doteď neměli,“ vyjádřil se místostarosta Radek Šamšula. Za novou verzi webu město zaplatilo 240 tisíc korun.

### Nový přístup pro vozíčkáře do okresňáku

Byla dokončena instalace nové plošiny pro vozíčkáře a nového zadního vstupu do interiéru budovy městského úřadu na náměstí 9\. května. Součástí úprav byla také instalace bezpečnostního zrcadla, vodorovné dopravní značení, vytvoření nových pravidel pro parkování, vjezd vozidel a přístup vozíčkářů přes dvorní trakt. Zároveň proběhlo školení zaměstnanců města i KZMB, kteří budou schopni vozíčkářům poskytnout potřebnou asistenci. Stávající plošina bude demontována. „Plošina z přední strany nebyla úplně spolehlivá,“ vysvětlil tajemník David Škvařil s tím, že nový přístup bude mnohem komfortnější.

### Solární elektrárna v Hliňáku nebude

Starostka Jana Syrovátková popsala, že s fungováním nového stavebního zákona začíná také lépe fungovat odvolací proces ve stavebním řízení, protože nový zákon nutí kraj, aby rozhodoval rychleji. Projevilo se to mimo jiné na záměru výstavby velké solární elektrárny v lokalitě [takzvaného Hliňáku](https://ohlasy.info/clanky/2023/11/hlinak.html) místo původně plánované rekultivace. Město se v únoru roku 2024 odvolalo a vyjádřilo nesouhlas se stavbou. Kraj na základě odvolání stavbu solární elektrárny zamítl, byť i proti tomuto rozhodnutí ještě existuje možnost odvolání. „Můj názor na tyto elektrárny je, že se mají umisťovat na již zastavěné plochy, na střechy hal, a ne do volné přírody,“ vyjádřila se starostka Jana Syrovátková.

### Projektová dokumentace na knihovnu

Pokračují jednání s autory návrhu nové knihovny o ceně za projektovou dokumentaci. Záležitost byla předmětem debaty na posledním zastupitelstvu, kde především opoziční zastupitelé nechtěli navýšit aktuální rozpočtový limit a koalice nakonec ustoupila s tím, že se případně sejde mimořádné zastupitelstvo, aby se dohoda stihla uzavřít v limitu. Potom se ale podle starostky Jany Syrovátkové ukázalo, že limit je stanoven pouze pro začátek jednání, takže takový spěch není nutný a město má na uzavření smlouvy čas. Podle místostarosty Lukáše Holíka jednání pokračují a směřují k dohodě.