---
title: Extrémní počasí (nejen) na Boskovicku
author: Kristina Studená
cover-photo: https://i.ohlasy.info/i/0e79d2a0.jpg
category: zpravodajství
tags:
  - Ohlasy Extra 2025
  - klimatická změna
---

*V posledních letech jsme svědky extrémních meterologických úkazů, které s sebou přinášejí nezvyklé i nebezpečné situace. Minulý týden náš region zasáhly velmi silné bouřky doprovázené přívalovými dešti a kroupami, prudký liják způsobil lokální záplavy a sesuvy půdy. Na některých místech regionu, zejména v Blansku, musely zasahovat hasičské sbory. Jak se extrémní počasí projevuje a jak souvisí se změnou klimatu?*

{% photo src="https://i.ohlasy.info/i/794bcc65.jpg" caption="Vlakové a autobusové nádraží Rájec-Jestřebí, červen 2025" author="Kristina Studená" width=4000 height=3000 /%}

V médiích se stále častěji objevuje meterologická hantýrka, kterou jsme měli spojenou spíše s jihovýchodní Asií nebo Spojenými státy – *tornádo*, *supercela*, *downburst*. Tyto nestability už několikátým rokem pociťujeme na vlastní kůži, a tak by bylo užitečné jim porozumět a vědět, jak jim čelit. Co tyto jevy způsobuje a můžeme se na ně vůbec nějak připravit?

Vědci a vědkyně se shodují, že intenzivní vlny veder, s nimiž se setkáváme v letních měsících opakovaně, jsou způsobeny nárůstem průměrné globální teploty a změnou klimatu. Do jaké míry spolu souvisí klimatická změna a extrémní výkyvy počasí, zkoumají vědecké týmy v takzvaných atribučních studiích (organizace [World Weather Attribution](https://www.worldweatherattribution.org)). V nich popisují konkrétní extrémní událost či jev a to, jakým způsobem jej změna klimatu ovlivnila – [například jako u nás nedávné povodně](https://www.irozhlas.cz/veda-technologie/veda/neni-jen-prirodni-zkaza-za-povodne-v-cesku-muze-i-lidska-cinnost-ukazuje_2409250726_vdv).

Pokud máte pocit, že tropické dny s teplotou nad 30°C zažíváme v letních měsících v Boskovicích mnohem více než v minulosti, nepletete se. Data ukazují, že mezi lety 1981 a 2010 jsme ročně zažívali v průměru pouze 6,8 tropických dnů, tedy dnů s teplotou nad 30 °C. V letech 1991–2020 už měly Boskovice o téměř čtyři tropické dny více, tedy 10,6 dní. Pro období od roku 2021 až do 2050 počítá model [ClimRisk](https://www.climrisk.cz/mapa-cr/) Akademie věd s průměrně 19,2 tropickými dny za rok, což je trojnásobný počet oproti období 1981–2010.

{% photo src="https://i.ohlasy.info/i/9b441fe9.jpg" caption="Újezd u Boskovic, červenec 2024" author="Kristina Studená" width=4000 height=2252 /%}

### Co je bouřka typu supercela a bow echo?

Intenzivní vedra mohou způsobovat častější výskyt extrémně silných bouřek, tzv. *supercel*, které mohou trvat řádově hodiny až dny a přináší s sebou nebezpečné meterologické jevy. Tyto bouřky jsme mohli včera zaznamenat na území Moravy a sledovat jejich přesun z Rakouska až k nám. Supercely jsou způsobeny výraznými rozdíly mezi prouděním větru blízko u země a ve vyšších vrstvách (6 km nad zemí). Vítr změní směr z horizontálního na vertikální a nabere vysokou rychlost. Typickým znakem supercely je také rotující vír, který bývá dobře vidět i na radaru. 

Silný vítr, který provází supercelu, byl naměřen například v nedalekém Prostějově, kde rychlost větru dosahovala až 101 km/h, což odpovídá desátému stupni Beaufortovy stupnice. Tyto druhy silných vichřic jsou spíše typické pro oceány nebo horské hřebeny, v nížinách se vyskytují zřídka a mohou působit významné škody. 

Supercely jsou obecně spíše vzácným meterologickým úkazem, nesou s sebou ale kombinaci nebezpečných jevů od vichřice přes přívalové povodně až po silné krupobití s nadprůměrným rozměrem krup. Krupobití zasáhlo Blansko a okolní vesnice, na severu Moravy kroupy měřily i přes 5 centimetrů.

Na některých místech jsme mohli také pozorovat apokalypticky vypadající bouřkový systém *bow echo*, který svým vyklenutým tvarem připomíná napnutý luk nebo obří houbu. Čelo bow echa se pohybuje rychleji, jelikož v něm působí silný nárazový vítr, větrné bouře nebo ojediněle tornáda. 

Vzhledem k pokročilým možnostem měření můžeme být o nestandardních jevech včas informováni. Zejména Český hydrometeorologický ústav (ČHMÚ) vydává komplexní informace a výstražná varování, která jsou zobrazována formou predikcí na radarech a často dále přebírána třeba do aplikací pro předpověď počasí v mobilních telefonech. Přesto víme, že ani nejlepší systém predikce není natolik přesný, aby nám poskytl detailní vývoj bouřek v naší lokalitě. Zatímco v Blansku velká průtrž vytvořila ze silnice kolem kostela řeku, Boskovice byly tentokrát ušetřeny. Stále však platí, že obezřetnost je v těchto situacích namístě a vyplatí se sledovat výstražná hlášení.

---

*Tento text vznikl díky příspěvku [Nadačního fondu nezávislé žurnalistiky](https://www.nfnz.cz) a darům našeho publika v rámci projektu Ohlasy Extra. Pokud si to můžete dovolit, [přispějte prosím také](https://ohlasy.info/extra), ať se nám práce zaplatí.*