---
title: Základní školy na Slovákově a na Sušilově budou řídit Jitka Vaňková a Michal Pernica
cover-photo: https://i.ohlasy.info/i/8c900b0d.jpeg
author: Tomáš Trumpeš
category: zpravodajství
tags: vzdělávání školství
---

*Boskovická městská rada respektovala názor výběrové komise a jmenovala na základě jejího doporučení Jitku Vaňkovou ředitelkou základní školy na Slovákově ulici a Michala Pernicu ředitelem základní školy na Sušilově ulici. Takzvanou Zelenou školu bude dále řídit Martin Staněk a po rozdělení základní školy je tak ředitelská sestava kompletní.*

{% photo src="https://i.ohlasy.info/i/8c900b0d.jpeg" author="Tomáš Trumpeš" width=4608 height=3072 /%}

Starostka Jana Syrovátková (Změna22) uvedla, že obsazením ředitelských míst se završila „ohromná věc“ – totiž rozdělení druhé největší základní školy v České republice. Celý proces probíhal asi dva roky, vhodnost rozdělení podle starostky potvrdily i analýzy a rozhovory s pedagogy a rodiči, mezi kterými panoval hlad po osamostatnění jednotlivých škol. 

Nakonec souhlasilo i ministerstvo školství, i když aktuální trend je opačný – školy slučovat. Tři nové samostatné školy však budou i tak patřit mezi 14 procent největších základních škol u nás. Na Zelené škole bude kapacita přibližně 620 žáků, na dalších dvou školách na každé asi 500 žáků. Starostka Jana Syrovátková uvedla, že každá taková škola si zaslouží svého ředitele, protože škola není velká firma, jejím smyslem je vzdělávání a výchova dalších generací. „Zároveň je to místo, kde děti nachází i něco dalšího a kde se dají odhalit problémy v rodině a škola může v rámci vývoje dětí zasáhnout. Rozdělením školy jsme sledovali to, abychom dali našim dětem co nejlepší možnosti, protože děti jsou naše budoucnost,“ dodala boskovická starostka. Ta vyzdvihla také působení ředitele Martina Staňka, který boskovickou základní školu provedl posledním rokem před rozdělením, a poděkovala mu.

Podle ředitele Martina Staňka začíná nová etapa a každý z ředitelů má své plány a výzvy a každý bude chtít školu směřovat svým způsobem. Zároveň zdůraznil, že důležitá bude i jejich vzájemná spolupráce a komunikace, aby se pozitivně rozvíjelo boskovické školství jako celek. „Aby kvalita byla stále vyšší a vyšší a aby odpovídala potřebám současné doby a současným trendům,“ dodal Martin Staněk. 

### Ředitelka Slovákovy Jitka Vaňková

Na základní školu na Slovákově ulici nastoupí jako ředitelka Jitka Vaňková. Ta pracuje ve školství celý svůj profesní život a působila již na ředitelském postu v Knínicích. V letošním školním roce pracuje jako regionální metodička pro ministerstvo školství. „Když jsem se dozvěděla o rozdělení boskovické základní školy, viděla jsem v tom velkou výzvu,“ uvedla Jitka Vaňková. 

Důležité pro ni je vytvořit školu, kde se budou žáci i učitelé cítit dobře a bude se jim dobře spolupracovat. A rodiče sem budou rádi přicházet a budou mít školu v úctě. „A budou brát školu jako partnera a stejně tak škola bude brát jako partery je. Abychom společně vytvořili místo, které je pro vzdělávání přívětivé,“ vyjádřila se nová ředitelka. A dodala, že si uvědomuje, že to nebude úplně jednoduché a že je zde řada oblastí, které je potřeba inovovat. „Čeká nás modernizace školy i práce s pedagogickým sborem a nepedagogickými pracovníky. Vytvořit tým, který se vzájemně podporuje a spolupracuje. A zaměřit se na vzdělávání žáků tak, aby každý měli možnost zažít úspěch, abychom našli jejich silné stránky a v těch je podporovali a eliminovali oblasti, ve kterých mají nedostatky,“ doplnila Jitka Vaňková a připomněla, že na Slovákově je také velký podíl ukrajinských žáků. „I toto pro mě bude výzva – začlenit tyto žáky do ostatního kolektivu tak, aby se jim ve škole líbilo a aby tam mohli dobře spolupracovat,“ vyjádřila se nová ředitelka základní školy na Slovákově ulici. 

Cílem je podle ní dosahování kvalitních výsledků ve vzdělávání, ale to musí být podpořeno well-beingem žáků, vyučujících i nepedagogických pracovníků.

### Ředitel Sušilovy Michal Pernica

Michal Pernica nastoupil po absolvování pedagogické fakulty na Střední pedagogickou školu v Boskovicích, kde od roku 2019 působí jako zástupce ředitelky. „Uvědomil jsem si, že mě velmi baví ovlivňovat žáky a rozvíjet učitele, je to pro mě velká motivace. Škola je prostředí, kde žáky nejen vzděláváme, ale i vychováváme, tráví u nás velkou část svého života a škola mnohdy nahrazuje i rodinné prostředí, které ne vždy úplně funguje,“ uvedl Michal Pernica.

Ve své koncepci vytyčil pět hlavních cílů. Prvním je pokračovat v modernizaci interiérů i exteriérů školy. Druhým budování bezpečného prostředí, ve kterém se může maximálně rozvíjet jejich potenciál. Třetím cílem je rozvoj personálních kapacit především dalším vzděláváním pedagogických pracovníků. Čtvrtým je budování přátelského klima, které stojí na jasných pravidlech a je plné důvěry. „Poslední cíl je být otevřenou a transparentní školou,“ vyjádřil se Michal Pernica s tím, že důležitá je spolupráci s dalšími, nejen městskými organizacemi. 

Celkově jde podle něj o rozvíjení výchovně-vzdělávacího procesu, který musí být zaměřený na kompetence žáků a základní gramotnosti.

### Anabáze ještě potrvá

Radní Radek Pernica (Změna22), který se rozdělení škol po celou dobu věnoval, uvedl, že rozdělení škol ještě není zcela hotové a zbývá udělat poslední kroky – oficiálně se školy rozdělí od začátku srpna. Radní Radek Pernica byl také společně s Vlastimilem Slaným (Naše Boskovice) za město členem výběrové komise, kterou dále tvořili zástupci České školní inspekce, Jihomoravského kraje a také ředitel školy ve Sloupě. V komisi tedy převažovali odborníci a město zde nemělo většinu ani rozhodující hlas. 

Jitku Vaňkovou i Michala Pernicu doporučila komise ke schválení, přičemž na Sušilovu nebyl žádný další kandidát a na Slovákovu byla jedna další kandidátka. Podle Radka Pernici se z osobního hlediska může zdát, že zájem byl malý, ale při pohledu na obecnou situaci ve školství a vůbec zájem o řízení veřejných institucí byl zájem o konkurz dostatečný. „Ve hře byla i varianta, že se nepřihlásí nikdo, nebo že nikoho nevybereme,“ uvedl Radek Pernica.

Další přípravy na rozdělení školy podle něj probíhají zdárně, a to včetně rozdělení pedagogického sboru a žactva na samostatné celky. Kromě toho se řeší řada technikálií, například počítačové servery, o kterých se diskutovalo na veřejných fórech před rozdělením školy – každá škola bude mít nakonec vlastní kapacitu a svůj server. „Předpoklady, které jsme měli, se daří naplňovat. Anabáze ale ještě nějakou dobu potrvá,“ shrnul situaci Radek Pernica. Úplně hotovo podle něj bude až na konci příštího školního roku.