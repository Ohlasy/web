---
title: "Z radnice: nemocnice bez nového jednatele, osvětlení ulice Otakara Kubína, křižovatka u pošty, zápisy do škol"
cover-photo: https://i.ohlasy.info/i/4def550b.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na tiskové konferenci v první půli června vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/4def550b.jpeg" caption="Vchod do bývalého židovského ghetta, kde během letošního festivalu Boskovice dočasně přibyde nová instalace" author="Tomáš Trumpeš" width=4032 height=3024 /%}

V úvodu tiskové konference vedení města představilo nově jmenovanou ředitelku a ředitele základních škol na Slovákově a Sušilově ulici. Ohlasy jim věnovaly [samostatný text](https://ohlasy.info/clanky/2025/06/reditele-zs.html).

### Nemocnice bez nového jednatele

Ani v dalším výběrovém řízení se nepodařilo najít nového jednatele boskovické nemocnice. Tu tak dál dočasně řídí starostka Jana Syrovátková. Vedení města bude podle ní dál jednatele hledat, ale nyní si dává určitý čas na zvážení, jaké případné změny v postupu udělat. Neúspěšný konkurz podle ní nebyl dán tím, že by byly špatně nastaveny požadavky, ale zkrátka tím, že na trhu není dost lidí, kteří by chtěli nemocnici vést.

### Skulptura na Hradní ulici

Na Hradní ulici před branou do Plačkovy ulice přibude během festivalu pro židovskou čtvrť nová socha větších rozměrů. Umělecké dílo Adama Proška inspirované ježkem v kleci zde bude se souhlasem městské rady umístěno až do konce března příštího roku. „Uvidíme, jak to bude fungovat. Těšíme se na tento další prvek v našem veřejném prostoru,“ vyjádřil se místostarosta Lukáš Holík.

### Osvětlení ulice Otakara Kubína

Na ulici Otakara Kubína dojde k výměně šestnácti stožárů a také kabelů veřejného osvětlení. Stávající kabeláž a stožáry jsou kvůli svému stáří ve špatném a nevyhovujícím stavu a město zde eviduje velké množství poruch. Oprava již není možná a výměna bude stát přes 2 miliony korun.

### Světelná křižovatka u pošty

[Nová koncepce dopravy](https://ohlasy.info/clanky/2025/03/koncepce-dopravy.html) určila jako nejlepší řešení dopravy pod poštou formu světelné řízené křižovatky. Město nyní činí další krok – schválilo zadání technické studie. Její součástí bude návrh signálního plánu, prověření průjezdnosti obalovými křivkami a projednání s dopravní policií, krajem a správci inženýrských sítí. „Největší hendikep této křižovatky je její nebezpečnost pro pěší. Navíc se zde potkávají všechny druhy dopravy – automobilová, pěší i cyklistická, takže je důležité, aby nadále sloužila všem a nepreferovala jen jeden z provozů,“ uvedla k novému řešení světelné křižovatky s ostrůvky starostka Jana Syrovátková. 

Ukončení plánů na okružní křižovatku podle starostky znamená, že město začalo pracovat na tomto novém řešení, které bude moci v příštím volebním období převzít další vedení města a pokračovat v něm. Termín samotné stavby podle starostky nebude dán ani tak technicky, jako možnostmi financování, protože město má naplánováno hodně investičních akcí.

### Zápisy do mateřské a základní školy

Letos boskovická mateřská škola zaznamenala 175 žádostí o přijetí k předškolnímu vzdělávání v příštím školním roce. Na základě kritérií bylo přijato 153 dětí. Nevyhověno bylo šesti mimoboskovickým dětem a dalším šestnácti dětem narozeným po 16\. prosinci 2022 z důvodu nízkého věku.

Do základní školy se zapsalo 222 dětí. Předpokládaný počet odkladů je 37, takže do prvních tříd nastoupí 185 žáků. Kapacita umožňuje přijmout všechny děti, ale ne všechny na tu budovu, kam je rodiče chtěli umístit – největší zájem byl tradičně o Zelenou školu. Letos ještě neplatily [nové školské obvody](https://ohlasy.info/clanky/2025/02/skolske-obvody.html), podle kterých se budou děti umísťovat až od příštího školního roku.

U obou vzdělávacích institucí došlo k nárůstu zájmu – loni se do mateřské školy hlásilo 168 dětí, letos 175; do základní školy loni 211 dětí, letos 222.

### Peníze pro hasiče, taneční školu a Vatru

Městská rada schválila smlouvu o poskytnutí dotace 100 tisíc korun z Jihomoravského kraje pro dobrovolné hasiče Boskovice I. Taneční škola Dance4Life obdrží od města dar 10 tisíc korun na proplacení startovného na Mistrovství světa IDO, které se koná v červnu ve městě Grodzisk Mazowiecki v Polsku. A rovněž 10 tisíc korun dostane Vatra na rozšíření vybavení nové klubovny o zahradnické a dílenské nářadí.

### Sportovní hala

Příprava stavby sportovní haly pokročila v pondělí 9\. června výrazně dopředu – proběhlo totiž první kolo [architektonické soutěže](https://ohlasy.info/clanky/2025/01/hala-soutez.html). „Porota byla velmi potěšená množstvím návrhů i jejich kvalitou a nyní se zpracovávají podklady pro to, aby mohlo být zahájeno druhé kolo,“ uvedla starostka Jana Syrovátková s tím, že podrobnější informace ani o počtu uchazečů nemůže podle regulí zveřejnit. Soutěž by mohla být dokončena na přelomu října a listopadu.

### Nový web města

Na začátku června byl spuštěn [nový web města](https://www.boskovice.cz). Podle místostarosty Radka Šamšuly jsou zde všechny stránky z původního webu v novém vizuálu. „Za mě je to poměrně zdařilé provedení,“ uvedl místostarosta s tím, že poměr cena / výkon je velmi dobrý. Za inovaci webu město zaplatilo 240 tisíc korun. Průběžně by měla přibývat další vylepšení. V řádu dnů by mělo začít fungovat také vyhledávání na Googlu, přímo na webu je pak vyhledávač, který funguje mnohem lépe než na předchozím webu. Nově na stránkách funguje také chatbot. Podle Radka Šamšuly bude mít nyní radnice nyní data právě z chatbota a také z další analytiky o chování návštěvníků webu, takže podle nich bude moci web dále rozvíjet. 