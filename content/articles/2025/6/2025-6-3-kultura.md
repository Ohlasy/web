---
title: Kulturní výběr na červen s Martinem Krajíčkem
cover-photo: https://i.ohlasy.info/i/bb7e022f.jpg
author: Magda Znamenáčková
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. K rozhovoru jsme tentokrát pozvali Martina Krajíčka, mandolinistu a pořadatele mandolínového festivalu. Součástí podcastu jsou i pozvánky na vybrané květnové akce, ty si zde můžete také přečíst.*

{% podcast_player file="2025/podcast/krajicek.mp3" /%}

### Jelen

Začneme koncerty. V pátek 6\. června od 20 hodin zahraje v letním kině akustická kapela Jelen. Její tvorba je inspirována folkem, blues, country a bluegrassem; písně jako Magdaléna, Jelen nebo Klidná jako voda se už staly součástí českého hudebního povědomí. 

### Sekec, Sypec, Mazec

V Prostoru pokračuje v pátek 6\. června pátým dílem metalový seriál Sekec, Sypec, Mazec (kterému jsme věnovali rozhovor v [kulturním výběru na březen](https://ohlasy.info/clanky/2025/03/kultura.html)). Zazní metal, hardcore, punk i grindcore v podání kapel Xarkov, Øblast, Hyacinth, Žampach, Blisterer, LILIxELBE, Decultivate.

### Hlasy země – sbor Dorostenky

V pondělí 9\. června přijede do Prostoru ženský pěvecký sbor Dorostenky. Sbor spadá pod umělecký Art-tep Blansko a na koncertě nazvaném Hlasy země představí úpravy lidových a zlidovělých písní v různých jazycích. Koncert začne v 18 hodin. 

### Festival Concentus Moraviae

V červnu Boskovice opět navštíví již věhlasný festival Concentus Moraviae, který obvykle přiváží koncerty mimořádné kvality. Tentokrát to bude ve čtvrtek 12\. června v kostele sv. Jakuba Staršího soubor Currende, který je synonymem skvostné interpretace polyfonní hudby 16., 17\. a 18\. století. A ve středu 25\. června v zámeckém skleníku představí soubor Le Pavillon de Musique spolu s virtuózním flétnistou Bartholdem Kuijkenem flétnové kvartety Wolfganga Amadea Mozarta.

### Ondřej Smeykal: Didgeridoo solo a gong

A z klasiky přeskočíme na hru na netradiční nástroje. Hudebník Ondřej Smeykal zahraje v neděli 15\. června od 16 hodin na australský domorodý nástroj didgeridoo a archaický čínský gong. Ve svém ambientním akustickém recitálu posluchačstvo provede svou více než třicetiletou originální hudební tvorbou.

### Hardwicke Circus

Britská kapela Hardwicke Circus předskakovala takovým legendám jako jsou Bob Dylan, Neil Young či Bob Geldof. Svou směs indie rocku, popu a písničkářství představí v Boskovicích ve středu 18\. června od 20 hodin v zámeckém skleníku.

### Freefall Night / w. Lucasch & Oneiro

Do úplného výčtu žánrů chybí house, techno, breakbeat, drum’n’bass a hip hop, a tak i na ty můžete v červnu v Boskovicích zajít. Konkrétně v pátek 20\. června na Freefall Night. Celkem 16 DJs zahraje na třech stagích. Začne se v 18 hodin v Prostoru na panském dvoře.

### Mandolínový festival

V sobotu 21\. června se v Boskovicích koná třetí mezinárodní mandolínový festival. Kdo jiný by za ním mohl stát než Martin Krajíček a koho jiného bychom si proto mohli pozvat do našeho kulturního podcastu. Více o akci se tedy dozvíte v našem rozhovoru, který si můžete poslechnout.

### Ticho nechcem

V pátek 27\. června se koná už pátý ročník festivalu Ticho nechcem. Hlavními headlinery budou skupiny Tata bojs a Yo Yo Band. A těšit se můžete také na doprovodný program a aktivity pro děti. Akce se bude konat od 13 hodin v letním kině a zámeckém skleníku.

### Nebojsy: Kuchyňské porno

Novou inscenaci svého souboru Nebojsy přiveze do Boskovic tanečnice a herečka Kristýna Štarhová, která odtud pochází. Inscenace nazvaná Kuchyňské porno chce reflektovat a zviditelnit problematiku genderových nerovností ve společnosti. Hlavním inspiračním zdrojem jsou knihy Proč jsme tak naštvané?, Neviditelné ženy a Kdo vaří ekonomům? Koná se v sobotu 14\. června od 17 hodin v Prostoru.

### Divadlo NABOSO: Inkognito–Spoluvina–Rozsudek

Kdo jste ještě neviděli nejnovější špíl divadla NABOSO Inkognito–Spoluvina–Rozsudek, jehož režisér Tomáš Trumpeš tentokrát zdramatizoval povídky současného českého spisovatele Petra Pazdery Payna, máte možnost 18\. června. V Prostoru od 19 hodin.

### ArchiTalk \#09 – Zdeněk Sendler

V prvním letošním dílu série ArchiTalk přivítá Petr Ondráček ikonu české zahradní a krajinářské architektury – brněnského architekta Zdeňka Sendlera. S jeho tvorbou jste se určitě při cestách po Česku setkali, jen možná nevíte, že zrovna ten který park, zahrada či dokonce hřbitov jsou z jeho dílny. ArchiTalk proběhne jako obvykle v Prostoru ve čtvrtek 19\. června od 18 hodin.

### Tradice: přežitek, nebo zdroj?

Čím může obohatit životní styl člověka 21\. století vlna nebo pasení ovcí? Jaký smysl a přínos má v současné technologické době chovat zvířata nebo zpracovávat přírodní materiály? Zveme na autorské čtení z básnické sbírky Raná od Lenky Chýle a otevřenou debatu, k níž se připojí chovatelka ovcí a šperkařka Jana Střílková. V Prostoru, v neděli 22\. června od 17 hodin.

### Perspektivy s organizací In Iustitia

Pokračování diskuzního cyklu Perspektivy se koná v Prostoru v úterý 24\. června od 18 hodin – tentokráte se zástupkyněmi organizace In Iustitia, která se jako jediná v České republice zabývá tématem předsudečného násilí.

### Toy\_Box

Zásadní událostí boskovického kulturního června je znovuotevření Galerie Otakara Kubína vernisáží výtvarné umělkyně Toy\_Box v sobotu 7\. června v 16 hodin. Připravena je i komentovaná prohlídka s autorkou a druhý den workshop akvarelové tvorby. Toy\_Box navíc v Boskovicích [vytvoří i mural](https://ohlasy.info/clanky/2025/04/toybox-mural.html), a to na kotelně na Komenského ulici.

### Dva světy – Linoryt

V Prostoru vznikl nový cyklus Dva světy, který ukazuje, že tvoření je opravdu pro každého. Ve dvou červnových středách 11\. a 25\. června vždy od 16 hodin si účastníci a účastnice vyzkouší techniku linorytu – grafickou metodu rytí do linolea. Workshopy jsou otevřené všem – lidem s postižením i široké veřejnosti. Na místě bude připravený asistent, který v případě potřeby pomůže. Workshopy povede lektor Michael Müller.

### Muzejní noc

V Muzeu regionu Boskovicka proběhne v pátek 6\. června od 17 do 22 hodin muzejní noc. Během akce se zdarma otevřou všechny muzejní objekty: hraběcí rezidence, synagoga maior, židovský obecní dům a expozice historických zemědělských strojů. Těšit se můžete také na bohatý doprovodný program především v prostorách hraběcí rezidence.

### Prostor slaví 6 let & koncert Urband

Kulturní a komunitní centrum Prostor slaví šest let své existence, a to si zaslouží velkou oslavu. 21\. června bude od odpoledních hodin připraven program pro dospělé i děti, od 19 hodin zahraje pouliční brněnská kapela Urband.

### Čtení s Alicí

Oblíbené čtení s Alicí bude v červnu hned dvakrát – poprvé pod starým jinanem před zámeckým skleníkem v úterý 3\. června od 16 hodin, podruhé klasické Pohádkové čtení v Prostoru, v pondělí 16\. června od 16:30.

### Kino

Tři projekce připravil na červen Filmový klub. Ve čtvrtek 12\. června od 19.30 to bude kyberpunkový neonoir Ghost in the Shell, o týden později 19\. června od 21.30 v letním kině ikonická Maska s Jimem Carrym a 26\. června rovněž v letním kině od 21.30 to bude restaurovaná verze filmu Charlieho Chaplina Zlaté opojení. Z dalších zajímavých projekcí nabídne kino kupříkladu 17\. června v 19.30 v rámci cyklu Hudba na plátně dokumentární film One to One: John & Yoko.
