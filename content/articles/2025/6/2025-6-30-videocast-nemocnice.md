---
title: "Videocast Vaše Jana – pomoc nemocnici, nebo politické PR za nemocniční peníze?"
cover-photo: https://i.ohlasy.info/i/da85bfde.jpg
author: Tomáš Trumpeš
category: zpravodajství
---

*Boskovická starostka Jana Syrovátková (Změna22) byla dočasně jmenována také jednatelkou nemocnice. Nového jednatele se však opakovaně sehnat nepodařilo a starostka zatím v nemocnici mimo jiné spustila nové mediální aktivity. Ty někteří lidé včetně jejích stranických kolegů a mediálního výboru zastupitelstva považují za problematické.*

{% youtube_video id="jjm1WHcBK2g" /%}

Otázka, čí je [videocast, kterým starostka provází v roli moderátorky](https://www.youtube.com/watch?v=jjm1WHcBK2g), je poněkud nejasná. V úvodním díle ho Jana Syrovátková označuje jako podcast boskovické nemocnice, v titulku je však uvedena jako *Starostka města Boskovice*, celá prezentace je hodně personalizovaná a pracuje s její osobou – fotky, podpis *Jana*, titulek *Práva pacientů s Janou*, další díl *Jana představuje* – a kromě toho videocast neběží na profilu Nemocnice Boskovice, ale na kanále e-learningové platformy [*Knowspread*](https://www.youtube.com/@knowspread). Ta má na YouTube pouhých 15 odběratelů. 

Mediální výbor boskovického zastupitelstva shledal podcasty a videa na sociálních sítích Nemocnice Boskovice, ve kterých účinkuje starostka, jako obcházení [Pravidel využití informačních prostředků města](https://www.boskovice.cz/pravidla-vyuziti-informacnich-prostredku-mesta-1), a to s ohledem na její dvojjedinou roli – starostky a jednatelky nemocnice. A doporučil starostce, aby takovýto způsob sebeprezentace zvážila. „Současně mediální výbor doporučuje, aby v textech zveřejňovaných na sociálních sítích nemocnice byla paní starostka uváděna celým jménem a s funkcí *jednatelka Nemocnice Boskovice* a bylo tak zřetelné, z titulu jaké funkce vystupuje,“ usnesl se mediální výbor opět s podporou všech přítomných členů, včetně předsedy výboru Jana Flíčka rovněž z uskupení Změna22..

Tisková mluvčí boskovické nemocnice Eliška Windová je s fungováním videocastu spokojená a ve dvojroli starostky a jednatelky vidí výhody. „Pořad otevírá témata prevence, zdravého životního stylu, systému zdravotnictví, práv pacientů a každodenního života s onemocněním způsobem srozumitelným jak pro laiky, tak pro odbornou veřejnost. Souběh funkcí starostky a ředitelky nemocnice je dočasný, ale nabízí unikátní synergii mezi komunální odpovědností za zdraví občanů a manažerskou odpovědností za efektivní provoz. Díky tomu může boskovická nemocnice na omezenou dobu fungovat jako modelová instituce řízená skutečně z perspektivy pacienta,“ vysvětluje Eliška Windová.

Projekt *Milí spolupacienti* je podle ní typickým výstupem pacientské ředitelky, která spolupacienty informuje, jaká mají práva a čeho se mají v *její* nemocnici dožadovat. „To by ryzí manažer nemocnice pravděpodobně neudělal, nebo by jen opsal nesrozumitelný zákon,“ dodává tisková mluvčí nemocnice s odkazem na [práva pacientů](https://www.nembce.cz/prava-pacientu) na stránkách boskovické nemocnice.

PR odbornice Adéla Gajdicová, kterou Ohlasy požádaly o komentář, říká, že popularizační videa na první pohled nepůsobí jako materiály samotné nemocnice – roli v tom hraje mimo jiné umístění na YouTube soukromé agentury, ale také nepoměr mezi jednotlivými prvky v samotném náhledu videa. „Fotografie starostky jednoznačně dominuje oproti logu nemocnice,“ upozorňuje na konkrétní příklad. 

Uvádění funkce starostky a jednatelky nemocnice je podle ní – stejně jako podle mediálního výboru – problematické. „Z hlediska transparentnosti by bylo vhodné vždy uvádět všechny funkce, v některých videích je však Jana Syrovátková označována pouze jako jednatelka nemocnice. Jako potenciálně nevhodná se jeví i samotná skutečnost, že ve videích vystupuje jako ústřední postava právě starostka,“ říká Adéla Gajdicová. Nemocnice tak podle ní neplatí pouze za PR nemocnice a edukativní obsah, ale především za zviditelnění starostky. A dále upozorňuje, že například hned v úvodním snímku je napsáno *Jana*, starostka navíc oslovuje diváky a divačky *Zdraví vás vaše Jana*, namísto neutrálního oslovení, například *Zdravíme vás z naší nemocnice*. 

Určité výhrady má PR odbornice i k samotné podobě videí. „Po estetické stránce videa nepůsobí moderně, ale vizuál zřejmě cílí na skupinu příjemců, kterou tento vzhled pravděpodobně neodradí. Například přehnané efekty, kdy paní starostce ujíždí hlava do rohu snímku, rušivá podkresová hudba a přechody,“ popisuje Adéla Gajdicová.

Sama starostka Jana Syrovátková je podle svého vyjádření pro Ohlasy s videocastem spokojená. „Dlouhodobě jsem vnímala, že se o naší nemocnici v médiích často mluvilo s despektem. A to jsem chtěla změnit. Vím, že v naší nemocnici pracuje mnoho skvělých lékařů a zdravotnického personálu, kteří si zaslouží úctu a uznání. Již dříve jsem předchozí jednatele žádala, aby se věnovali zlepšení mediálního obrazu nemocnice a více ji otevřeli veřejnosti. Bohužel se to ani jednomu z nich nepodařilo. Pokud ale chceme naši nemocnici nejen zachovat, ale dále rozvíjet, musí i management aktivně přispívat k tomu, jak ji lidé vnímají,“ vysvětluje starostka svůj pohled na věc.

O tom, jestli Janu Syrovátkovou uvádět jako jednatelku, nebo starostku, podle tiskové mluvčí při vytváření videocastu dlouho přemýšleli. „U úvodního dílu, který se věnoval právům pacientů, jsme zvolili označení *starostka* s cílem přiblížit téma široké veřejnosti a zdůraznit nezávislost na zdravotnické hierarchii. Vznikal v pilotním režimu, s obavami, pokorou a s minimálním rozpočtem a bez profesionální produkce; text vznikl nehonorovaně ve spolupráci uvedených spoluautorů, kurz nebyl součástí standardní nabídky Knowspread. To vše byly důvody, které vedly k obavám z moderování z pozice autority ředitele nemocnice,“ popsala Eliška Windová. 

Od druhého dílu v nemocnici dospěli k tomu, že vzdělávací projekt má být jednoznačně spojován s nemocnicí, nikoli s rolí ve veřejné správě, a Jana Syrovátková zde už vystupuje jako jednatelka / ředitelka nemocnice. „Obsah videocastu je striktně nepolitický a zaměřený na edukaci pacientů a zlepšení kvality péče. Politická funkce moderátorky nehraje v tvorbě ani obsahu žádnou roli. Proto považujeme moderování z pozice starostky nyní za chybné,“ uznává tisková mluvčí nemocnice. Pokud dojde k výběru nového jednatele, bude podle ní na něm, zda bude v moderování pokračovat, nebo zvolí jiného hostitele. Koncept i produkční proces už jsou připraveny k předání.

Starostka Jana Syrovátková říká, že role starostky a jednatelky nevnímá ve formátu dočasného jednatelství problematicky. „Bylo mojí povinností nemocnici pomoci a jednatelství se na nezbytnou dobu ujmout. Jednatelství je dočasné a ryze praktické. Mým hlavním cílem bylo zajistit stabilitu nemocnice, a to se podařilo. Tento úkol a cíl nevnímám nijak politicky,“ vysvětluje starostka.

Předseda mediálního výboru boskovického zastupitelstva Jan Flíček naopak říká, že se jedná o propagace za městské, respektive nemocniční peníze. „Pokud by jednatel, který současně není zástupcem města, byl součástí propagace, je to za mě v pořádku. Pokud ovšem máme jako město nastavená striktní pravidla a paní starostka to obchází tím, že prezentuje vlastní osobu na sociálních sítích nemocnice, není to v pořádku. Navíc se většinou podepisuje familiárně jako Jana a neuvádí tam funkci jednatelky. Jednoduše tak lze nabýt dojmu, že to není PR nemocnice, ale paní starostky,“ domnívá se Jan Flíček.

### Sledovanost, nebo dosah?

Tisková mluvčí Eliška Windová vyjadřuje celkovou spokojenost s fungováním sociálních sítí nemocnice – jejich dosah podle ní narostl v posledních měsících asi čtyřnásobně a nyní patří Boskovice mezi tři nejviditelnější nemocnice v regionu, za brněnskou fakultní nemocnicí a olomouckou nemocnicí. 

Těžší už je dobrat se konkrétního dosahu videocastu – Eliška Windová mluví o tom, že videocast sleduje 10–23 tisíc diváků, to ale spíš odpovídá dosahu propagačních postů na sítích. Videocast se šíří hlavně na youtubovém kanále a na facebookovém profilu nemocnice – poslední díl *Preventivní péče* nasbíral na YouTube 22 zhlédnutí a na Facebooku 2116 spuštění. U prvního dílu *Práva pacientů* je na YouTube 648 zhlédnutí a na Facebooku 1,7 tisíce spuštění. To jsou o dost nižší čísla a navíc vypovídají pouze o spuštění videa – počet lidí, kteří videocast opravdu sledují a dosledují, je zcela jistě ještě výrazně menší.

Podle tiskové mluvčí nemocnice je videocast prvním krokem a navazovat budou další formáty, které mají podpořit celkovou strategii, která má tři cíle: Zaprvé zdůraznit hlavní poslání nemocnice – poskytovat v regionu špičkovou péči v základních oborech a zároveň pacienty vzdělávat tak, aby péči potřebovali co nejméně. Zadruhé zvýšit viditelnost nemocnice pro zdravotníky, kterých je dlouhodobě nedostatek, a ukázat, že Boskovice jsou pracoviště, které staví na kvalitní medicíně, moderním přístupu k pacientovi a systematickém vzdělávání. A zatřetí představit boskovickou nemocnici jako centrum excelence v obecné a komplexní medicíně, která i když nenabízí superspecializační programy, dokáže zajistit špičkové vzdělávání v péči, kterou potřebuje 90 procent populace.

A kolik to celé nemocnici stojí? Celkové externí náklady na 12 videí včetně zaškolení jsou odhadnuty na 50–70 tisíc korun, tedy asi 5–6 tisíc za díl. „Zahrnují vše včetně techniky, natáčení i zpracování videa. Pod podmínkou že se zaškolí vlastní zaměstnanci nemocnice. Dosud jsme natočili 7 videí s náklady přibližně 40 tisíc korun,“ upřesnila Eliška Windová. 

Spolupráce se společnosti Knowspread, která pro nemocnice zajišťuje i další služby, byla podle Elišky Windové na rozjezdu videocastu mimořádně výhodná – další externí dodavatelé chtěli za jeden díl 40–50 tisíc korun. Aktuální série skončí v březnu příštího roku, poté už by nemocnice po zaškolení zaměstnanců chtěla videocast kompletně produkovat sama. Hostování na kanálu společnosti je rovněž dočasné, nemocnice podle tiskové mluvčí neměla kapacitu na správu vlastního kanálu. Videa jsou ale integrována na webu nemocnice a zůstávají jejím majetkem.