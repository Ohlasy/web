---
title: "Ze zastupitelstva: noční akce, debata o lidech bez domova, nemocnice ve ztrátě a Jan Machač emeritním primářem"
cover-photo: https://i.ohlasy.info/i/12b06fcb.jpg
author: Tomáš Trumpeš
category: zpravodajství
---

*Červnové jednání boskovického zastupitelstva proběhlo opět ve velmi klidném duchu a netrvalo ani dvě hodiny. Řešila se obvyklá témata – nemocnice, sportovní hala, knihovna i školství – ale zdá se, že rok a čtvrt před komunálními volbami není nálada na politické scéně nijak konfliktní.*

{% youtube_video id="CvFtr4OWJYk" /%}

V úvodu zastupitelstva starostka Jana Syrovátková poděkovala a předala děkovný list a pamětní medaili zaměstnanci městského úřadu Jaroslavu Koudelkovi – za záchranu lidského života a statečnost. Podle informací Ohlasů se podílel na zásahu při [tragické události v Úsobrně](https://blanensky.denik.cz/zpravy_region/vrazda-pokud-o-vrazdu-osobrno-blanensko-vnuk-prarodice.html).

V bloku věnovaném dotazům a připomínkám občanů vystoupila Alžběta Flíčková, předsedkyně spolku Unijazz Boskovice, který provozuje kulturní a komunitní centrum Prostor v panském dvoře. Navázala na předchozí [mimořádné zastupitelstvo](https://ohlasy.info/clanky/2025/06/zastupitelstvo.html), kde se probíraly noční akce ve městě a rušení nočního klidu. Alžběta Flíčková vysvětlila, že Prostor není v panském dvoře jediný nájemce a do konce června má souseda, který dělal velké množství hlasité hudební produkce. Alžběta Flíčková uvedla, že výstupy na předcházejícím mimořádném zastupitelstvu mohly vrhnout na Prostor špatné světlo. Unijazz Boskovice si proto nechal od městské policie shrnout počet stížností na akce v Prostoru od začátku roku právě do mimořádného červnového zastupitelstva – za celou dobu necelých šesti měsíců bylo v Prostoru šest akcí, které trvaly déle než do 22 hodin. Z toho byly stížnosti na dvě akce, přičemž v jednom případě akce trvala podle záznamů maximálně do půl jedenácté. „Nejsme hudební klub, který produkuje velký nepořádek a hluk,“ uvedla Alžběta Flíčková a dále popsala, jaká je skladba akcí v Prostoru a deklarovala, že pokud by vznikla nějaká systémová snaha noční akce řešit, bude se na tom Unijazz Boskovice rád podílet.

Starostka reagovala, že vedení města je rádo, že Prostor v Boskovicích funguje, a město ho podporuje. Místostarosta Lukáš Holík (Naše Boskovice) doplnil, že město chce vyvolat společnou diskusi o řešení problematiky nočních akcí.

Zastupitel Petr Axman (Změna22) se dotázal na kolaudaci prostor kvůli navýšení kapacity Prostoru. Alžběta Flíčková vysvětlila, že potřebné stavební úpravy v Prostoru jsou hotové a nyní probíhá řízení na stavebním úřadě. Vedoucí stavebního úřadu Tomáš Měkota doplnil, že aktuálně je řízení přerušené a čeká se na doplnění dokumentace. Dále se řešilo, jaká bude výsledná kapacita, jestli dojde ke změně účelu a jestli bude vymezena doba provozu. Hana Nedomová (SocDem) se zajímala o venkovní prostory panského dvora, kde probíhají větší akce – vedoucí stavebního úřadu vysvětlil, že na to se kolaudace nevztahuje. Ředitel městské policie David Krátký upozornil, že z hlediska zákona není rozdíl mezi venkovní a vnitřní akcí – výjimku zkrátka potřebuje každý, kdo narušuje noční klid. Zároveň město nemá nástroj, jak předem pořádání akcí komukoliv znemožnit. A dodal, že bude rád, pokud se ustaví komise či pracovní skupina, která bude systémově řešit pravidla pro noční akce.

### Zastupitelstvo ve druhém pololetí

Ve druhé části roku se zastupitelstvo sejde 23\. září a 9\. prosince. Schváleny byly i termíny na první polovinu roku 2026, kdy se zastupitelstvo kvůli rekonstrukci parku u skleníku bude scházet v sokolovně – 24\. února, 28\. dubna a 16\. června.

### Dotace pro fotbalisty

Fotbalový klub žádal město o mimořádnou dotaci 400 tisíc korun, na návrh městské rady mu zastupitelstvo schválilo 200 tisíc korun. Mimořádná dotace směřuje na práci s mládeží. Klub FC Boskovice – Letovice se stará o 300 dětí od přípravky po dorost. Peníze z mimořádné dotace jsou určeny  převážně na dopravné žáků na utkání a tréninky, na startovné, na materiální vybavení mládežnických družstev a na získání odpovídajícího vzdělání trenérů.

### Debata o lidech bez domova

Jako obvykle byla rozdělena i další část pravidelných dotací pro sociální služby. Dagmar Hamalovou (SPOLU)  zajímaly terénní programy společnosti Podané ruce – ptala se, jestli město uvažuje o rozšíření těchto služeb pro lidi bez domova a těch, kdo na veřejnosti požívají alkohol a omamné látky. Podle místostarosty Lukáše Holíka se město nyní zaměřuje především na děti v obtížné sociální situaci a peněz je podle něj málo. Vedoucí sociálního odboru Alena Votroubková doplnila, že v loňském roce došlo k navýšení úvazku na tuto práci s lidmi bez domova. Dagmar Hamalovou dále zajímalo, jestli jsou k dispozici statistiky a data – vedoucí odboru odpověděla, že je zde určité rozmezí a v rámci tohoto rozmezí se kapacita služby nepřekročila. Na otázku Dagmar Hamalové místostarosta Lukáš Holík reagoval, že počet osob bez domova se určitě nedaří snižovat. „Jako prostý občan mám pocit, že těchto lidí přibývá. Přitom jsou města, kde mají speciální programy a daří se jim ten počet držet, nebo i snižovat,“ reagovala Dagmar Hamalová. Ředitel městské policie David Krátký popsal, že se snaží s lidmi bez domova pracovat a spolupracuje se sociálním odborem a službami. Dále vysvětlil, že není problém s tím, že by se navyšoval počet místních lidí, kteří přijdou o domov, ale že do města lidé bez domova přijíždějí. Zůstanou zde nějakou dobu a pak zase migrují dál.

### Majetkové záležitosti

V bloku majetkových záležitostí zastupitelstvo mimo jiné schválilo výkup pozemku o velikosti přes 1500 metrů čtverečních těsně za vlakovým přejezdem u chodníku směrem k nemocnici za více než 200 tisíc korun. Vedoucí majetkového odboru Pavel Musil popsal, že v pozemku vedou rozvody inženýrských sítí a na části je ochranné pásmo drážního tělesa. Pozemek je zatravněný s porostem okrasných keřů a stromů. „Na pozemku nikdy nic vybudovat nepůjde, protože je hodně zasíťován, ale mohlo by se tam vybudovat nějaké odpočinkové místo a trochu to tam zkultivovat,“ popsal Pavel Musil.

Za necelých 140 tisíc korun město vykoupí pozemky od MP Holding, aby mohlo vybudovat chodník v Podhradí. Schválena byla také směna pozemku, která umožní přeložku trafostanice v Červené zahradě, která je podmínkou pro vybudování sportovní haly.

### Finance

Zastupitelstvo schválilo účetní závěrku města za loňský rok a v dalším bodu také loňské celoroční hospodaření bez výhrad. Součástí je i výsledky hospodaření organizací zřízených či vlastněných městem.

„Hospodaření nemocnice skončilo se ztrátou necelých 25 milionů korun,“ informovala vedoucí finančního odboru Pavla Nováková na dotaz opoziční zastupitelky Michaely Žejškové (Změna22). Tato ztráta bude kryta z nerozděleného zisku z minulých let. Starostka Jana Syrovátková, která je dočasně také jednatelkou nemocnice, vysvětlila, že je to dopad částečného uzavření dětského oddělení, omezení interny a navýšení platů lékařů. 

Poté přišlo na řadu čtvrté letošní rozpočtové opatření. Příjmy se navyšují o necelých 11 milionů korun, výdaje o 12,5 milionu korun. Zásadní je navýšení je u projektové dokumentace na knihovnu – o 4,5 milionu korun. Starostka vysvětlila, že stále probíhají jednání s vítězem soutěže, ale aktuální navýšení je o částku, která vychází z ceny, se kterou se pracovalo v architektonické soutěži – výsledná dohodnutá částka by neměla být vyšší. Opoziční zastupitel Jaroslav Dohnálek stejně jako na předchozím řádném zastupitelstvu uvedl, že by částku rozpočtoval až v momentu, kdy bude finálně dohodnuta.

Dagmar Hamalovou zajímalo navýšení financí pro školství, které souvisí s rozdělením základní školy – vyčíslila je v rozpočtu na necelý milion. „Je to opravdu tak,“ potvrdila vedoucí odboru Pavla Nováková a naopak vysvětlila, že částka bude ještě vyšší o peníze navýšené školám na oddělení účetnictví. Starostka uvedla, že část zvýšených nákladů by ale vznikla i u sloučené školy, například nové servery.

### Základní škola

Zastupitel Radek Pernica (Změna22) jako obvykle shrnul situaci týkající se rozdělení škol. Představeni byli vybraní ředitelé základní školy na Slovákově a na Sušilově [Jitka Vaňková a Michal Pernica](https://ohlasy.info/clanky/2025/06/reditele-zs.html). Dále Radek Pernica popsal další provozní a procesní záležitosti týkající se oddělení dvou nových škol.

### Park u skleníku

Místostarosta Lukáš Holík popsal přípravy rekonstrukce parku u zámeckého skleníku. Poslední velká schůzka s projektantem se konala den před zastupitelstvem a trvala tři hodiny. Základní změna podle místostarosty spočívá v tom, že původně se rekonstrukce měla odehrávat v pěti etapách, protože nikdo nepředpokládal, že by město získalo tak velkou dotaci, že rekonstrukce proběhne jako jednorázová akce. Další technické požadavky na úpravu se týkají statického zajištění cesty pod letním kinem. Kromě toho dochází k několika drobnějším změnám, které projekt zlevní. Město se také snaží vše připravit tak, aby byl maximálně zachován provoz letního kina a také skleníku – zde ještě není situace zcela jasná. „Budeme se snažit, aby byl park hotový na zahájení turistické sezóny 2027,“ zopakoval plánovaný harmonogram Lukáš Holík.

### Sportovní hala

Starostka Jana Syrovátková stručně informovala, že proběhlo první kolo architektonické soutěže na sportovní halu. „Vzhledem k tomu, že se jedná o probíhající výběrové řízení na dodavatele stavby, nemohu informací podat mnoho,“ uvedla Jana Syrovátková s tím, že kvalitou návrhů byla jako členka poroty velmi mile překvapena. Vítěz bude znám v listopadu.

### Nemocnice

K situaci v nemocnici Jana Syrovátková mimo jiné uvedla, že v 75 letech rezignoval na funkci primáře gynekologického oddělení Jan Machač. Novým primářem se po výběrovém řízení stal Tomáš Cacek, který nastoupí od září. Jan Machač bude jmenován emeritním primářem. 

Další výběrové řízení na jednatele nemocnice bude vypsáno po prázdninách. „Aktivně hledáme někoho, kdo by měl zájem naši nemocnici vést, a revidujeme zadání a požadavky,“ uvedla starostka. Jednání s Jihomoravským krajem aktuálně neprobíhají a měla by pokračovat po prázdninách.

Jaroslav Dohnálek vznesl kritiku k ústním informacím k nemocnici a dalším bodům a požádal, aby byly informace zpracovávány písemně. Mimo jiné požádal o písemnou informaci k výhledu hospodaření nemocnice v letošním roce. „Nemám nic proti nemocnici, mnohokrát se tady děkovalo, že se stabilizovala, a to si zasloužíte obdiv. To všechna čest. Na druhou stranu – stabilizované to nějak je a mělo by se to dostat do nějaké slušné trajektorie a nějakých výsledků hospodaření. To mě právě zajímá, jakým způsobem toho chcete dosáhnout,“ vyjádřil se Jaroslav Dohnálek.

### Podněty a připomínky 

V závěrečném bloku Oldřich Kovář (SocDem) znovu požádal, aby byl na zastupitelstvu [promítnut videomateriál](https://www.youtube.com/watch?v=bVZA2_1uKSU), který vznikl u příležitosti dvacátých narozenin městských Služeb. Zároveň upozornil na problematickou situaci na křižovatce Havlíčkovy a Legionářské ulice, kde chybí žlutý pruh.

Jaroslav Dohnálek upozornil na zarostlé zrcadlo na křižovatce u budovy Jednoty. A velmi podle něj vzrostl provoz na Janáčkově ulici, kde kvůli parkování dochází ke značně kolizním situacím. „Myslím, že by to stálo za to, aby se dopravní odborníci zamysleli, co s tím,“ řekl Jaroslav Dohnálek.

Milan Janáč navrhl, aby u nemocnice vzniklo časové omezení na parkování, protože zde auta často parkují auta dlouho. Martina Přichystalová upozornila na situaci u masných krámů, kde parkující auta blokují průjezd. Petr Axman žádal o přidání žlutých pruhů na ulici Kosmonautů.

Dagmar Hamalová požádala o informaci ohledně lokality Milánovy, kde se mění územní plán. Starostka uvedla, že informace budou poskytnuty na zastupitelském semináři.

Po necelých dvou hodinách bylo zastupitelstvo ukončeno.