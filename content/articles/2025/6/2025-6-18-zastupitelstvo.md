---
title: "Z mimořádného zastupitelstva: Výjimky z nočního klidu pro hudební akce a cyklostezka do Svitávky"
cover-photo: https://i.ohlasy.info/i/e52d8fa5.jpg
author: Tomáš Trumpeš
category: zpravodajství
---

*Boskovičtí zastupitelé se sešli dva týdny před svým naplánovaným jednáním i mimořádně – aby v časovém limitu schválili příslušné smlouvy k budování cyklostezky do Svitávky. Kromě toho se na jednání odvinula delší debata o nočních akcích ve městě.*

{% photo src="https://i.ohlasy.info/i/e52d8fa5.jpg" caption="Večerní dění na Plačkově ulici během festivalu Boskovice, 2015" author="Tomáš Znamenáček" width=1280 height=853" /%}

Mimořádného zastupitelstva se účastnilo jen osmnáct zastupitelů a zastupitelek z dvaceti sedmi, z toho dvanáct koaličních a šest opozičních. Pro dosažení zastupitelské většiny čtrnácti hlasů a tedy schválení čehokoli tak byla nutná shoda koalice a opozice. 

### Výjimky z nočního klidu

O výjimku z nočního klidu požádali město pořadatelé několika hudebních akcí – Ticho nechcem, Letní noc, dvě akce Freefall Night, Silver fest a RapAmbush. Městská rada upravila některé čas jinak, než pořadatelé chtěli, a kvůli předchozím špatným zkušenostem s pořadatelem úplně vyřadila žádost pro Letní noc. Výsledný návrh radních zněl prodloužit večerku akci Ticho nechcem do půlnoci a ostatním akcí do jedné hodiny v noci.

Ani v této zkrácené podobě nedoporučil schválení akcí ředitel městské policie David Krátký, jehož stanovisko měli zastupitelé k dispozici. Starostka Jana Syrovátková (Změna22) se na úvod projednávání materiálu vyjádřila, že už na městské radě hlasovala proti tomuto materiálu a vzhledem k tomu, že akce už by nyní byly prakticky každý víkend během června a prázdnin, nesouhlasí s délkou akce až do jedné hodiny. „Pokud budou všechny akce končit do půlnoci, je to myslím dostatečné,“ uvedla starostka s tím, že by to byl vhodný kompromis mezi těmi, kdo se chtějí vyspat, a těmi, kdo se chtějí bavit. Podobně se vyjádřil i zastupitel Vladimír Petrů (Změna22), který rovněž uvedl, že není vhodné, aby byla každý víkend někde nějaká hudba a nepořádek.

Opoziční zastupitelka Hana Nedomová (SocDem) vznesla přání, aby se o každé akci hlasovalo samostatně a doplnila, že nesouhlasí ani s časem do půlnoci. Mimo tradiční akce by podle ní bylo rozumné zkrátit i nové akce v centru města a jako příklad uvedla řadu stížností na nedávný koncert ve spodním zámeckém parku, který trval do 23 hodin. Její kolega Petr Malach uvedl, že podá protinávrh, aby se všechny akce povolily jen do půlnoci.

Koaliční zastupitelka Dagmar Hamalová připomněla, že by město mělo mít na udělování výjimek jednotnou metodu. Také popsala, že část akcí je vázána i na dotace, které rada schválila a do budoucna by bylo potřeba s tím počítat.

S delším kritickým proslovem vystoupil ředitel městské policie David Krátký, který mimo jiné argumentoval tím, že ze třinácti letních víkendů by se akce týkaly jedenácti, což by mohlo být v rozporu s nálezem Ústavního soudu, protože to nelze považovat za výjimku. Dále upozornil, že se dějí i akce, které výjimku nemají – na začátku června to byla akce v Červené zahradě, která trvala do jedné hodiny v noci a policie s pořadateli nyní řeší porušování nočního klidu. „Stížnosti občanů jsou obrovské. Vy vůbec nevíte, kolik nám volá lidí, že jsou rušeni porušováním nočního klidu a my jim říkáme: bohužel máte smůlu, je tady nějaká vyhláška a noční klid je posunut,“ popsal David Krátký. U poslední akce podle něj policie zaznamenala pět stížností během půl hodiny.

Šéf městské policie také popsal problém, který vzniká u hotelu Pod zámkem v souvislosti s akcemi v kulturním a komunitním centru Prostor. Z hotelu policii podle Davida Krátkého volají každý týden, že je s těmito akcemi problém. Na zastupitele proto pozval i provozovatele hotelu Lukáše Bohatého, který uvedl, že mu každý víkend odjedou v noci tři až čtyři pokoje hostů kvůli hluku. A problém je nejen s hlukem ze samotných akcí, ale i s hlukem, který dělají na ulici odcházející hosté. Upozornil, že neprobíhají jen veřejné akce, ale i další, o kterých se neví. Celkově podle něj hlučné akce na panském dvoře probíhají každý víkend.

Zastupitel Petr Axman (Naše Boskovice) požádal městskou policii o přehled akcí, u kterých bylo nahlášeno porušení nočního klidu. Podle toho by se podle něj mohli zastupitelé rozhodovat při povolování v dalším roce. David Krátký odpověděl, že si lidé stěžují prakticky na každou akci, která probíhá déle než do 22 hodin. Podle něj je potřeba také zohlednit, jak je akce velká, aby se výjimka neudělovala jen kvůli malému počtu lidí. „Lokální koncert pro sto lidí pro mě není významná akce,“ vyjádřil se ředitel městské policie.

O podrobnější podklady od policie požádal i Jan Flíček (Změna22). Ten upozornil, že objekt panského dvora obývá více nájemců a nelze generalizovat, že se jedná o akce Prostoru. „Prostor sám měl problém s nájemníkem, který byl hned vedle něj a měl poměrně hlasitou hudební produkci do rána,“ popsal Jan Flíček, jehož manželka je předsedkyní boskovického Unijazzu, který Prostor provozuje. David Krátký reagoval, že nemluvil o Prostoru, ale o panském dvoře a myslel všechny nájemce (ve skutečnosti však mluvil o Prostoru, jak dokládá záznam). Dále apeloval na to, aby se ukončení akce po vypršení výjimky vztahovalo i na vnitřní akce. 

Po přestávce došlo k úpravě návrhu a zastupitelé schválili výjimku z nočního klidu pro uvedené akce do půlnoci. Několika akcím byly delší výjimky uděleny už v minulosti, ty zůstávají v platnosti. Nový systém, kdy o prodloužení akcí rozhodují zastupitelé, [funguje podle nové legislativy poslední dva roky](https://ohlasy.info/clanky/2023/12/zastupitelstvo.html). Předtím běžel v Boskovicích systém, v rámci kterého mohli v pátek a v sobotu pořadatelé automaticky konat vnitřní akce do dvou hodin v noci a v letních měsících i venkovní akce do dvou hodin v noci.

### Cyklostezka z Mladkova do Svitávky

Místostarosta Lukáš Holák (Naše Boskovice) uvedl další materiál týkající se cyklostezky z Mladkova do Svitávky vysvětlením, že právě kvůli tomuto materiálu muselo být svoláno mimořádné zastupitelstvo. Státní fond dopravní infrastruktury totiž změnil své požadavky na materiály požadované k žádosti o dotaci a zastupitelé tak museli schválit v potřebném termínu smlouvu mezi Boskovicemi a Svitávkou. Místostarosta vysvětlil, že změnou nevznikají městu žádné další náklady. Zastupitelé smlouvu bez diskuse schválili.

### Inzerce v Deníku

Na závěr zastupitelstva se opoziční zastupitel za SocDem Petr Malach zeptal na údajně dohodnutou placenou inzertní kampaň města v Deníku. Starostka Jana Syrovátková reagovala, že se jednalo pouze o nabídku, kterou předala referentovi pro styk s veřejností. Nabídka podle ní nebyla potvrzena. Tématem se zabýval i mediální výbor zastupitelstva a Ohlasy se mu budou společně s dalšími propagačními aktivitami města věnovat v samostatném textu.