---
title: "Z radnice: Bytovky na Chmelnici, městské a krajské dotace, nová diabetologie a urgentní příjem"
cover-photo: https://i.ohlasy.info/i/4d5ec47f.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady na začátku února vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/4d5ec47f.jpeg" caption="Pozemky pro stavbu nových bytovek v lokalitě Na Chmelnici" author="Tomáš Trumpeš" width=4032 height=3024 /%}

Na tiskové konferenci vedení města informovalo o návrhu nových školských obvodů, které vstoupí v platnost v případě, že ministerstvo školství schválí rozdělení boskovické základní školy na tři samostatné obvody. Kdyby k této změně došlo, trvalé bydliště dítěte bude pevně určovat, do které školy by mělo chodit. O stanovení školských obvodů, které bude ještě schvalovat zastupitelstvo, jsme informovali [v samostatném textu](https://ohlasy.info/clanky/2025/02/skolske-obvody.html).

### Projektová dokumentace na okolí Zelené školy

Město Boskovice vyhlašuje zadávací řízení na zpracovatele projektové dokumentace na úpravu okolí Zelené školy na náměstí 9\. května podle návrhu, [který byl před časem představen](https://ohlasy.info/clanky/2024/12/rekonstrukce-zelena.html). Starostka Jana Syrovátková vysvětlila, že celá akce bude rozdělena do pěti etap, přičemž ta první by se mohla uskutečnit už letos – jedná se především o parkové úpravy a rozšíření družiny.

### Bytovky Na Chmelnici

Vedení města se dohodlo na spolupráci s developerem, který plánuje [výstavbu nových bytových domů Na Chmelnici](https://ohlasy.info/clanky/2021/02/vystavba-chmelnice.html). Smlouvu se společností BK Investing bude nyní schvalovat zastupitelstvo. Projekt doznal značných změn a kromě toho developer přislíbil vybudovat v lokalitě dětské hřiště a městu také poskytne jeden byt 3+kk. „Výrazně se snížil počet bytů tak, aby domy, které jsou tam navrženy, zapadaly do celkového urbanismu města. Zároveň město převezme veškeré zelené plochy, parkování a komunikace a veškerou technickou infrastrukturu včetně veřejného osvětlení a dětského hřiště. Společnosti BK Investing zůstanou pouze zastavěné pozemky pod bytovými domy,“ popsala starostka Jana Syrovátková. Společnost BK Investing se bude o zeleň starat první čtyři roky, dokud nedojde k zakořenění. Hřiště bude podle starostky sloužit pro celou lokalitu – tedy i pro obyvatele vedlejších městských bytových domů. 

Vizualizace nové podoby bytových domů zatím není veřejná, ale projekt by měl být prezentován na únorovém jednání zastupitelstva.

### Oprava komunikací a chodníků

Město naplánovalo opravy místních komunikací za 1,4 miliony korun, dále maloplošné opravy chodníků za 700 tisíc a velkoplošné opravy chodníků asi za 2 miliony korun. Největší oprava se bude týkat chodníku na ulici Komenského podél parkoviště u bytových domů. „Chodník je v tristním stavu, během dešťů jsou tam velké kaluže, proto ho budeme opravovat,“ popsala starostka Jana Syrovátková.

### Podpora infocentra

KZMB žádají Jihomoravský kraj o dotaci na podporu Turistického a informačního centra v budově radnice – konkrétně o 50 tisíc korun, za které bude pořízen počítač pro návštěvníky a dále nástěnné kalendáře, letáky a podobně. Žádost je podávána každoročně. 

### Dotace pro seniory

Další krajská dotace, o kterou se město znovu uchází, je určena pro seniory na prevenci kriminality. Finance mají být použity na tisk 400 kalendářů s cennými radami a návody, které seniory seznámí s rizikovými situacemi. Celkové náklady činí 60 tisíc korun, z toho 48 tisíc pokryje dotace a zbytek doplatí město.

### Adaptační opatření na změnu klimatu

Podobně město žádá každý rok o krajskou dotaci na podporu adaptačních opatření na změnu klimatu. Výše dotace je 80 tisíc korun, k tomu město přidá dalších 126 tisíc korun a výsledná částka bude použita na arboristické ošetření vzrostlých stromů. Místostarosta Radek Šamšula doplnil, že kromě toho město pokračuje ve zpracovávání podrobnějšího pasportu stromů ve městě. Specializovaný pasport mimo jiné obsahuje i informace o celkovém stavu stromů a jejich dalším výhledu.

### Byty v MSSS

Největší krajská dotace, o kterou se město uchází, činí 5 milionů korun a použita má být na další etapu rekonstrukce bytů v domě s pečovatelskou službou na Havlíčkově ulici. V loňském roce takto město opravilo devět bytů, nyní naplánovalo opravu dalších čtrnácti. Celkové náklady na opravu jednoho bytu jsou odhadnuty na 650 tisíc korun, takže město by ze svého doplatilo přes čtyři miliony korun.

### Podpora dobrovolných hasičů

Další krajská dotace má být určena hasičům. Za sto tisíc korun by jim z ní město pořídilo dvě proudnice, dvakrát zásahovou obuv, tři přilby, jedno ponorné kalové čerpadlo a jednu motorovou řetězovou pilu.

### Městské dotace a dary

Rada také schválila či doporučila zastupitelstvu ke schválení dotace a dary ze svého rozpočtu. A to 200 tisíc pro Boskovické běhy, 7 tisíc pro gymnaziální Salon, 300 tisíc pro festival pro židovskou čtvrť Boskovice 2025 a 520 tisíc pro fotbalový klub na zajištění pohybové přípravy dětí v mateřské škole. 

### Dotační programy pro volnočas a kulturu

Byly také [rozděleny finanční prostředky v dotačních programech města](http://data.ohlasy.info/2025/dotace-sport-kultura.docx) Sportovní a volnočasové akce a Kultura. V obou dotačních programech došlo ke značnému navýšení žádostí i celkového objemu žádaných peněz. Na sportovní a volnočasové akce se sešlo 23 žádostí za více než 1,1 milionu korun. V rozpočtu bylo vyčleněno 800 tisíc, takže komise musela požadavky krátit. Vyřazeny byly žádosti, které nesplnily požadavky – místostarosta Radek Šamšula vysvětlil, že akce musí být pořádány pro širokou veřejnost. Ještě větší převis byl v kultuře – sešlo se 34 žádostí za více než 2,1 milionu korun, vyčleněno bylo 1,5 milionu korun. Kulturní grantová komise, která projekty posuzuje, doprovodila výsledné rozdělení peněz návrhem, aby do budoucna došlo k úpravě pravidel, na základě kterých se peníze rozdělují. „Žádostí výrazně přibylo, takže je vidět, že v Boskovicích je chuť něco dělat. Jsem velmi ráda, že v Boskovicích je tak bohatý sportovní a kulturní život a že jsme živým městem,“ okomentovala dotační programy starostka.

### Vlajka pro Tibet

Zastupitelé budou opět rozhodovat o vyvěšení tibetské vlajky na radnici v rámci Dne pro Tibet. V posledních deseti letech se tak v Boskovicích stalo devětkrát, [výjimkou byl pouze rok 2017](https://ohlasy.info/clanky/2017/03/zastupitelstvo.html).

### Místní poplatky

Finanční odbor informoval radu města ohledně správy místních poplatků za rok 2024\. Loni došlo k organizační změně, výběr poplatků byl soustředěn na jeden odbor do kompetence jedné úřednice – a systém přinesl výsledky a lepší výběr. Město vybralo na poplatcích skoro 11 milionů korun, což je téměř o dva miliony víc než předloni. Nejvíc se vybere za komunální odpad. Pokles nastal jen u poplatku ze psů, kterých ve městě ubylo.

### Nová diabetologie

Dva dny v týdnu působí od února v boskovické nemocnici nová diabetoložka. Lékařka Jitka Lachmanová bude ordinovat vždy ve čtvrtek a pátek. „Je to další odbornost, která v naší nemocnici nebyla. Paní doktorka se bude věnovat diabetologii a má také velké zkušenosti s maminkami, které trpí těhotenskými cukrovkami,“ uvedla starostka Jana Syrovátková, která je dočasně rovněž jednatelkou nemocnice.

### Vedení nemocnice

Debata o dalším postupu v hledání nového jednatele nemocnice se zatím neposunula, vedení města diskutuje o tom, kdy a jakým způsobem bude jednatele hledat a vybírat.

### Urgentní příjem

Posunula se také příprava vybudování nového urgentního příjmu v nemocnici. Podle starostky a jednatelky nemocnice Jany Syrovátkové byla podána žádost o stavební povolení. Původní návrh předpokládal náklady asi 70 milionů korun, asi 20 milionů korun by měla pokrýt dotace. Nyní byl návrh upraven, výsledná cena bude známa až po dokončení projektu, ale měla by se snížit. „Projekt byl navržen jako hodně velkorysý, nyní došlo k revizi a našli jsme řešení, které je ekonomicky schůdnější,“ vyjádřila se Jana Syrovátková.

### Knihovna

Proběhlo jednání komise, která hodnotí návrhy na novou knihovnu odevzdané v architektonické soutěži. Výsledek město představí ještě v únoru.