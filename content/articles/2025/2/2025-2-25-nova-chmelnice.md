---
title: Nový návrh výstavby Nová Chmelnice byl představen a podroben kritice
cover-photo: https://i.ohlasy.info/i/f98a70f7.jpg
author: Tomáš Trumpeš
category: zpravodajství
---

*Boskovičtí zastupitelé projednávali na únorovém jednání smlouvu s developerskou společností BK Investing, která chystá výstavbu bytových domů na Chmelnici. Během jednání představil architekt Pavel Richter ze studia ZARI Architects nový, přepracovaný návrh bytového komplexu.*

{% photo src="https://i.ohlasy.info/i/f98a70f7.jpg" caption="Vizualizace nové studie" author="ZARI Architects" width=4000 height=2250 /%}

Starostka v úvodu popsala, že návrh byl průběžně intenzivně komunikován s městskou architektkou Andreou Prajsovou – cílem bylo, aby obytný soubor svým vzhledem a objemem do města zapadl. 

[Předchozí návrh](https://ohlasy.info/clanky/2021/02/vystavba-chmelnice.html) zastavil Jihomoravský kraj, který uznal [námitky účastníků řízení](https://ohlasy.info/clanky/2023/02/na-chmelnici.html). Nyní došlo k redukci zástavby jak plošně, tak snížením některých bytových domů, aby vše bylo v souladu s územním plánem. I tak se proti návrhu ozvala poměrně ostrá kritika.

Nejprve ale hlavní architekt Pavel Richter [návrh představil](https://data.ohlasy.info/2025/nova-chmelnice.pdf). Dále uvedl, že snahou bylo nepostavit jen domy s ulicemi plnými automobilů, ale součástí je centrální park, který má dát místu zelený charakter. Bylo nutné respektovat svažitý charakter terénu a návrh se snažil minimalizovat vliv na okolí a udržet prostupnost území. Podstatné bylo opticky snížit zástavbu. Finální podoba je výsledkem kompromisu mezi požadavky stavitele, architektů a města.

Největšími změnami oproti původnímu návrhu je výrazné zmenšení největší budovy, odstranění předzahrádek a snížení výšky u tří bytových domů – u dvou o jedno patro a u jednoho o dvě patra. Zároveň se zlepšila prostupnost územím průchodem mezi bytovými domy. Architekt pro srovnání uvedl, že bytové domy jsou plošně zhruba o 15 procent větší než bytové domy Panorama, ale jsou o jedno podlaží nižší. „Všechny bytové domy mají jedno ustupující podlaží. I když to není z hlediska územního plánu potřeba, rozhodli jsme se to tak udělat, aby zástavba byla opravdu vizuálně menší,“ popsal architekt.

Celkem tak má v lokalitě vzniknout 168 bytových jednotek namísto původně plánovaných 210\. K nim bude vybudováno 262 parkovacích míst. „Dovolím si tvrdit, že parkování nijak nezatíží okolí,“ uvedl architekt Pavel Richter.

Součástí komplexu bude i dětské hřiště. Některé byty jsou navrženy tak, aby splňovaly požadavky na bydlení seniorů. Všechny byty mají podzemní parkování, ke kterému vedou výtahy. Část bytů je určena pro začínající rodiny. Bytové domy nemají balkony, ale kryté lodžie. Jeden byt věnuje BK Investing městu pro lékaře.

Doprava by už při výstavbě měla být zajišťována nikoliv přes ulice Na Chmelnici a Lipová, ale od ulice Hybešova a od hřbitova. „Aktuálně ta komunikace není v nejlepší kondici, ale s investorem počítáme, že se bude muset zpevnit,“ popsal Pavel Richter.

V debatě se slova ujal Vlastimil Kolář, referent územního plánování, který vystoupil jako občan a upozornil, že výstavba má vzniknout v lokalitě, která je v územním plánu označena jako plocha Z1, což je speciální plocha pro výstavbu hromadného bydlení. „Tato plocha má kromě jiných i speciální podmínku respektovat stávající charakter zástavby,“ popsal Vlastimil Kolář. 

Sousední bytové domy mají velikost zhruba 150–200 metrů čtverečních zastavěné plochy. „Nově navržené domy jsou čtyřikrát až sedmkrát hmotnější,“ uvedl Vlastimil Kolář s tím, že návrh podle něj tudíž nesplňuje podmínku respektovat stávající charakter zástavby. Tato speciální podmínka byla v územním plánu stanovena právě pro tuto lokalitu, ostatní plochy pro výstavbu bytových domů v Boskovicích ji nemají. Důvodem podle něj bylo to, že lokalita je specifická, převažují v ní rodinné domy a navazuje na rekreační lokalitu se zahrádkářskými chatami, blíží se ke hřbitovu a je na okraji města.

Vlastimil Kolář dále varoval, že investor má už dnes požádáno o změnu územního plánu a do budoucna se bude chtít vrátit k původnímu návrhu a zástavbu navýšit.

„Pokud má někdo požádáno o změnu územního plánu, neznamená to, že mu město musí vyhovět,“ reagovala starostka Jana Syrovátková s tím, že město se v tomto k ničemu nezavazuje a požadavky na další změnu územního plánu se teprve scházejí. 

Smlouva mezi městem a investorem podle starostky také zaručuje, že veškeré volné plochy, zelené plochy, parkování a komunikace – tedy veškeré pozemky kromě zastavěných ploch domů – přejdou po dokončení stavby do vlastnictví města. „To znamená, že se nebude dít to, co se v tuto chvíli děje na Slámově pile, že nemáme převzato veřejné osvětlení, komunikace jsou ve vlastnictví developera. Tady to přejde do vlastní města a budeme pokračovat ve stejné filosofii jako v ostatních sídlištích,“ popsala starostka s tím, že zelené plochy bude mít developer povinnost udržovat čtyři roky, než zakoření stromy a tráva. Důležitým krokem podle ní bylo i zrušení soukromých předzahrádek a snížení celkového počtu bytů.

Architekt Pavel Richter uvedl, že došlo k přezkumu Jihomoravským krajem, jestli je návrh v souladu s územním plánem, a to s kladným výsledkem. Jediným problémem byla výška bytových domů, u kterých došlo ke snížení. Upozornil, že v lokalitě je i rodinný dům, který má 620 metrů čtverečních zástavby a že dnešní požadavky na bydlení se celkově posunuly, plus je již nutné vytvářet podzemní parkování.

Na přímý dotaz zastupitele Jana Flíčka (Změna22) architekt Pavel Richter potvrdil, že je zažádáno o změnu územního plánu, ale ta se netýká aktuální podoby projektu. „Požádalo se z toho důvodu, že už čtyři roky žijeme s investorem v domnění, že je možné tam umisťovat čtyřpodlažní objekty. Na základě územně-plánovací informace se převáděly ty pozemky, člen územního plánování byl ve stavební komisi, se kterou jsme záměr konzultovali. I při projektování se to konzultovalo, závazné stanovisko to také nezmiňovalo, takže my jsme stále žili v tom, že čtyři podlaží tam možné jsou,“ uvedl Pavel Richter s tím, že dnes už jsou smířeni s tím, že na místě čtyři podlaží nikdy nebudou – to se týká jedné budovy. Přesto podali žádost o změnu územního plánu – není to ale předmětem aktuální žádosti ani smlouvy s městem, kterou zastupitelé schvalovali.

Na to reagoval opět Vlastimil Kolář, který uvedl, že případná změna územního plánu by se týkala celé sousední plochy – tedy kompletně lokality pro případnou třetí novou ulici nad ulicí Lipovou. Tam všude by se tedy místo dvoupodlažních mohly stavět třípodlažní domy. „Takto je o tu změnu požádáno,“ popsal Vlastimil Kolář. „Takhle to požádáno není a určitě to tak není myšleno,“ reagoval Pavel Richter. Starostka Jana Syrovátková opět zdůraznila, že žádosti o změnu územního plánu můžou přijít jakékoliv a bude záležet na zastupitelích, jestli změně vyhoví. „V tuto chvíli se bavíme o návrhu, kde máme dvě nadzemní podlaží,“ uvedla starostka.

K problematice se vyjádřil také zastupitel za Naše Boskovice Vlastimil Slaný. Neřešení aktuální výstavby v Boskovicích podle něj vede k tristní situaci v dostupnosti bydlení a žene ceny nahoru. „Mrzí mě, že se dostáváme do situací, kdy se tady hádáme, co a jak tam postavíme. Chápu, že je to důležité, ale z mého pohledu toto handrkování vede k tomu, že nejsme schopni rozhodnout, že by tady mělo vůbec něco stát,“ vyjádřil se s tím, že rozumné bydlení se v Boskovicích stává nedostupným.

Zastupitel Vladimír Petrů (Změna22) oproti tomu uvedl, že Vlastimil Kolář vznesl pochybnosti, které respektuje, a proto požádal buď o přestávku na poradu, nebo o stažení materiálu z jednání a jeho zařazení na příští schůzi zastupitelů za dva měsíce. Nakonec zastupitelé udělali krátkou přestávku a poté smlouvu se společností BK Investing schválili poměrně jasnou většinou devatenácti hlasů z dvaceti čtyř přítomných. Zdrželi se Dagmar Hamalová a Michal Knödl z KDU-ČSL, Michaela Žejšková z TOP 09 a Vladimír Petrů a Jan Flíček ze Změny22.