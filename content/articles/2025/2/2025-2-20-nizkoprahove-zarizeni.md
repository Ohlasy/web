---
title: Vznik nízkoprahového zařízení pro děti a mládež v Boskovicích už kraj nepodporuje
cover-photo: https://i.ohlasy.info/i/954cac17.jpeg
author: Tomáš Trumpeš
category: zpravodajství
---

*S plánem zřídit v Boskovicích nízkoprahové zařízení pro děti a mládež to nevypadá moc růžově. Nová krajská sestava vznik této profesionální služby nepodporuje a město ji bez pomoci kraje neutáhne, ačkoliv už našlo vhodné prostory. Ty nakonec využije pro lidi bez domova.*

{% photo src="https://i.ohlasy.info/i/954cac17.jpeg" caption="Dům ve vlastnictví města na ulici Kpt. Jaroše, kam město plánovalo nízkoprahové zařízení umístit" width=3761 height=2820 /%}

„Po odchodu paní Leitnerové se situace dost razantně změnila,“ okomentoval vyjednávání s Jihomoravským krajem místostarosta Lukáš Holík (Naše Boskovice). Jana Holomčík Leitnerová byla v minulém období krajská radní za Piráty a měla na starosti právě sociální oblast. A k myšlence zřídit v Boskovicích NZDM byla vstřícná. Už tehdy ale po politických příslibech následovalo nesouhlasné stanovisko krajského úřednictva, tvrdí boskovický místostarosta, který jednání označil za frustrující a studenou sprchu. „Bylo to arogantní jednání,“ popsal Lukáš Holík s tím, že úřednice je odkázala na strategii, ve které NZDM není – a na rozdíl od politické reprezentace kraje se vyjádřila, že Boskovicím pomoci nechtějí a na navýšení úvazků v této oblasti má město zapomenout.

Strategie se sice bude aktualizovat, ale nevypadá to, že by v této věci bylo možné vyjednat změnu. „Mám obavu, že jak tady v minulosti tato snaha byla, tak teď tady není a v tomto volebním období skončila,“ vyjádřil se místostarosta Lukáš Holík. Město podle něj přitom jasně doložilo data, ze kterých vyplývá, že služba by zde byla potřebná. Zároveň už radnice měla plán, kam NZDM v případě podpory z kraje umístit – jedná se o malý domek v horní části ulice Kapitána Jaroše, který je ve vlastnictví města. Kromě toho radice provozuje ještě další prostory, které by mohly být pro NZDM vhodné.

Pro zřízení profesionálního nízkoprahového zařízení pro děti a mládež se v minulosti [pro Ohlasy opakovaně vyjádřil](https://ohlasy.info/clanky/2016/05/anketa-klub.html) také Robert Hořava z blanenské pobočky společnosti Podané ruce, které v Blansku NZDM provozuje a v Boskovicích zajišťuje terénní službu. V Boskovicích aktuálně funguje jen volnočasový klub, který provozuje letovická neziskovka ELIM.

Informaci o tom, že Jihomoravský kraj o vzniku zařízení v minulosti sice jednal, ale aktuálně s ním nepočítá, potvrdil Ohlasům pracovník vztahům k veřejnosti Petr Holeček z krajského odboru tiskových věcí a marketingu. „Ohledně vzniku nízkoprahového zařízení pro děti a mládež v Boskovicích probíhala v minulém roce na Krajském úřadě Jihomoravského kraje jednání. Na základě toho se vše posunulo směrem k hledání alternativních forem pomoci, které by mohly být efektivnější a lépe odpovídat reálné situaci v regionu – například preventivní programy na školách, podpora odborníků v oblasti psychologie na školách, rozšíření nebo upravení vhodných volnočasových aktivit, posílení terénní sociální práce na obci a intenzivnější spolupráce a koordinace mezi školami, OSPOD, policií a dalšími aktéry,“ popsal Petr Holeček. 

Následně se podle něj na podzim roku 2024 konala jednání okresních týmů, v rámci kterých je řešena aktuální potřebnost optimalizace kapacit nebo případných rozvojů a další podpory sociálních služeb na území kraje. „Na tomto setkání nebyl záměr zřízení NZDM v Boskovicích tématem,“ uvedl krajský mluvčí.

A doplnil, že na území okresu Blansko působí sociální služba Podpora rodin Spolu, kterou poskytuje Diecézní charita Brno a která není ze strany města Boskovice finančně podporována v rámci takzvaného spolufinancování sociálních služeb. „Poskytovatel je zahrnut do minimální sítě sociálních služeb okresu Blansko pro rok 2025, nicméně v kategorii C, což znamená, že její potřebnost byla doložena, avšak z objektivních důvodů není možné ji financovat. Přitom právě tato služba by mohla pokrýt část identifikovaných potřeb v oblasti práce s ohroženými dětmi, mládeží a jejich rodinami,“ sdělil postoj Jihomoravského kraje Petr Holeček.

Podle informací ze sociálního odboru boskovické radnice není pravda, že by Boskovice na tuto službu nepřispívaly, loni na ni vydaly přes 376 tisíc korun a stejná částka je plánována i na letošek. Jedná se o terénní sociální službu, která spolupracuje s orgánem sociálně-právní ochrany dětí (OSPOD) a působí přímo v rodinách. 

„Kraj se zbavuje slibu a hází to zpátky na nás, ať si s tím poradíme sami. Nelíbí se mi to – o to víc, že jako město musíme doplácet 20 milionů korun na provoz Městské správy sociálních služeb, když v jiných městech to provozuje přímo kraj. Z těchto dvou důvodů máme 27\. února jednání na kraji,“ okomentoval postoj kraje místostarosta Lukáš Holík.

### Služba pro lidi bez domova

Boskovická radnice se zabývá také problematikou bezdomovectví. A právě v budově, kterou město zamýšlelo vyhradit pro nízkoprahové zařízení pro děti a mládež, by měl ve spolupráci s Charitou vzniknout šatník a po úpravě prostor by si zde lidé bez domova mohli jednou týdně nejen vyměnit oblečení, ale také se osprchovat. „Plus zde bude mít Charita službu a bude klientům, které už máme zmapované, předávat jídlo z potravinové banky,“ doplnil Lukáš Holík.

V lednu se podle místostarosty Lukáše Holíka radnice problematikou bezdomovectví zabývala na zvláštní schůzce. „Vyhodnotili jsme požadavky za minulé období, nedošlo k výrazné změně,“ popsal informace od městské policie místostarosta s tím, že město se snaží, aby lidé bez domova měli přes zimu ubytování ve vhodných zařízeních, což se daří zajistit. Nejbližší ubytovna poskytovaná jako sociální služby je v Blansku, kromě toho využívají lidé bez domova i soukromých ubytoven v Boskovicích a v Letovicích.

V poslední době v Boskovicích lidí bez domova přibylo, nová skupina se pohybuje u vlakového nádraží. „Zatím nevíme, jestli je to na přechodnou, nebo na nějakou delší dobu,“ uvedl místostarosta.