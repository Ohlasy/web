---
title: Architektonickou soutěž na knihovnu vyhrál návrh Jana Doubka a Soni Minárechové
cover-photo: https://i.ohlasy.info/i/93cc8863.jpg
author: Tomáš Trumpeš
category: zpravodajství
tags: knihovna architektura
---

*Architektonická soutěž na boskovickou knihovnu dospěla ke svému výsledku – je znám vítěz a město zveřejnilo první tři vítězné návrhy. Knihovna by měla stát asi 80 milionů a podle odhadů by město mohlo mít v létě příštího roku vyřízené stavební povolení.*

{% photo src="https://i.ohlasy.info/i/93cc8863.jpg" caption="Vizualizace nové knihovny" author="Jan Doubek a Soňa Minárechová" width=1322 height=777 /%}

Autory [vítězného návrhu](https://data.ohlasy.info/2025/knihovna-1.pdf) jsou Jan Doubek a Soňa Minárechová. Hlavní předností jejich návrhu je podle členů výběrové komise, politiků i ředitele Kulturních zařízení města Boskovice vnitřní řešení budovy a knihovnických požadavků, navenek působí spíše skromně. V tom jsou si ale podobné všechny tři návrhy, které se umístily na pomyslných stupních vítězů. „Vítězný návrh svou jednoduchostí a střídmostí citlivě zapadá do historického centra města. Všechny tři návrhy jsou velice jednoduché, nepřistavovaly třetí podlaží, nedělaly složité úpravy a zachovaly celkový vzhled stávající budovy, jen ji očistily. Podle mě jsou všechny tři návrhy velice kvalitní,“ uvedla městská architektka Andrea Prajsová, která byla za město členkou hodnotící komise. „Vítězný návrh vypadá skromně, ale jeho bohatství se skrývá uvnitř,“ doplnil ji místostarosta Lukáš Holík (Naše Boskovice).

Podle městské architektky je další předností vítězného návrhu, že vhodným způsobem řeší také okolí budovy. „Vyhrál, protože byl nejzajímavější. A popral se i s veřejným prostorem – zkultivoval i dvůr, který je za objektem,“ vyjádřila se Andrea Prajsová.

{% photo src="https://i.ohlasy.info/i/db6904e9.jpg" caption="Pohled z ulice Kpt. Jaroše" author="Jan Doubek a Soňa Minárechová" width=1324 height=668 /%}

Místostarosta pak vyzdvihl samotnou úroveň soutěže a její průběh. „Je to důležitý milník. Jsem rád, že jsme se vydali cestou architektonické soutěže, která nám jen potvrdila to, v co jsme věřili – že budeme mít řadu dobrých návrhů, z nichž budeme moci vybrat to nejkvalitnější. Věřím i tomu, že jsme otevřeli dveře dalším architektonickým soutěžím v našem městě,“ vyjádřil se Lukáš Holík.

Kompletní výsledky architektonické soutěže budou prezentovány v zámeckém skleníku v úterý 11\. března od 17.00, přizváni byli autoři všech oceněných návrhů.

{% photo src="https://i.ohlasy.info/i/11c62d95.jpg" caption="Dvorek za knihovnou" author="Jan Doubek a Soňa Minárechová" width=1011 height=659 /%}

Do soutěže bylo přihlášeno celkem 44 návrhů, nejen z České republiky, ale také z Belgie, z Rakouska, z Německa, z Itálie a Slovenska. První tři místa si ale rozdělili čeští architekti. Anonymizované návrhy hodnotila porota dva dny a podle městské architektky byla poměrně brzy shoda na vítězi a další čas pak zabralo ještě určit pořadí na dalších místech. „U prvního návrhu to bylo jednoznačné,“ popsala Andrea Prajsová. Samotnou soutěž hodnotí jako velice úspěšnou. „Zadání bylo složité a na jednotlivých návrzích bylo velice dobře poznat, jak ho kdo pochopil a jak se s tím dokázal poprat. Ti, kteří zvítězili, se vešli do dvou pater. Nepostoupili, kdo přidávali jedno nebo dvě patra, takže se nedokázali vyrovnat s prostorem, který byl zadán, aby se do něj vešly všechny funkce,“ popsala Andrea Prajzová. Celkový vítěz podle ní dobře využil dispozici a velmi podrobně zapracoval požadavky knihovníků – třeba na samostatný přístup do sálu, jehož provoz tak může probíhat odděleně od vlastní knihovny.

Nyní bude město s výhercem vyjednávat případné drobné úpravy vnitřního řešení a další postup při vytváření projektové dokumentace. To by podle místostarosty mělo být dořešeno asi během měsíce. Stavební povolení by podle konzultací s komisí mohlo být vyřízené v letních měsících příštího roku, pokud nedojde k žádným komplikacím.

Vítěz soutěže získal odměnu 400 tisíc, druhý ateliér 250 tisíc a třetí 150 tisíc korun. Za čtvrté a páté místo dostanou soutěžící každý 50 tisíc korun.

### Hodnocení poroty

Podle sekretáře architektonické soutěže Davida Mikuláška, který shrnul postoje poroty, je vítězná rekonstrukce objektu na ulici Kapitána Jaroše navržena s respektem k existujícím a využitelným konstrukcím. „Autoři tento přístup vědomě zakládají na technickoekonomických úvahách. Utilitární modus operandi je však výsledkem pečlivé analýzy stávajícího objektu a jeho vztahu k okolí, a je tak povýšen na velmi kreativní a věrohodnou kultivaci stávající struktury v citlivém prostředí památkové zóny. Vyhodnocení potenciálu okolí vede autorský tým k rozhodnutí umožnit prostorům před i za knihovnou stát se součástí městského života a vytvořit zde skutečně živý veřejný parter. Dvůr za knihovnou i předpolí k ulici Kapitána Jaroše jsou propojeny velkorysou vstupní halou, do které ústí promyšlená perforace objektu od střechy až po přízemí,“ hodnotí vítězný návrh David Mikulášek.

Víceúčelový, úrovňově gradující sál podle něj rozšiřuje veřejný prostor do vyšších pater a přináší zásadní přidanou hodnotu, která odpovídá významu nového umístění městské knihovny na dříve problematicky využité místo ve městě. „Dispozice jsou promyšlené a úsporné. Konverze stávajícího krčku kaváren je navržena s využitím minimalistických zásahů a s velkou citlivostí,“ dodává David Mikulášek.

### Pohled ředitele KZMB

Také ředitel Kulturních zařízení města Boskovice Ondřej Dostál, který byl členem hodnotící komise, vnímá vítězný návrh jako decentní a přijímá ho kladně. „Vítězný návrh za naši organizaci kvituji. Podařilo se najít na první pohled velmi decentní návrh, který v podstatě zvenku vypadá téměř stejně. Důležitá je však změna uvnitř. Celý objekt se výrazně prosvětlí díky světlíku nad centrálním pobytovým schodištěm a přináší tak do budovy světlost, vzdušnost a transparentnost. Rozdělení pater dává prostor pro odlišné potřeby uživatelů a nové sály umožní rozšíření našich aktivit. Máme sice připomínky k některým věcem, ale věřím, že rychle nalezneme řešení pro ideální provoz. Hodnotíme i bistro, které se otevře do vnitrobloku, který tím dostane nový život,“ zhodnotil vítězný návrh pro Ohlasy Ondřej Dostál.

{% photo src="https://i.ohlasy.info/i/f3f41bf8.jpg" caption="Druhé místo" author="Jakub Jirman, Tomáš Kubák a Peter Panulin" width=1052 height=685 /%}

### Druhé místo

Autory [soutěžního návrhu](https://data.ohlasy.info/2025/knihovna-2.pdf) a účastníky soutěže jsou architekti Jakub Jirman, Tomáš Kubák a Peter Panulin. Tento návrh podle Davida Mikuláška vyniká v celkovém urbanistickém řešení, které proměňuje dosti bezohledné umístění původní stavby do historického jádra města ve výhodu nové knihovny a jednoduchými prostředky vytváří důstojné veřejné prostory odpovídající nové funkci. „Tomu napomáhá proměna dříve schodišťového přístavku v bistrokavárnu a celkově kultivovaná a uměřená vnější forma rekonstrukce. Vnitřní dispozice je přehledná, velký otevřený prostor završený světlíkem usnadňuje orientaci ve veřejné části knihovny. Umístění hlavní vertikální komunikace *za rohem* a přístup k sálu bohužel již nepůsobí tak samozřejmě. Přínos střešní nadstavby je ke zvážení, zejména s ohledem na celkově příznivě vyznívající ekonomii přestavby, která se obešla bez navyšování objemu původního objektu,“ popsal sekretář soutěže.

{% photo src="https://i.ohlasy.info/i/3fa2a40b.jpg" caption="Třetí místo" author="Daniel Boruch, Jakub Ficenc, Vítězslav Táborský a Vojtěch Vodička" width=1267 height=684 /%}

### Třetí místo

Na [třetí pozici](https://data.ohlasy.info/2025/knihovna-3.pdf) se umístili Daniel Boruch, Jakub Ficenc, Vítězslav Táborský a Vojtěch Vodička. „Silný a jednoduchý koncept vycházející z redukce původního objemu, doplněný kultivovanou, sympatickou vnější podobou návrhu. Porota kladně hodnotila snahu o celkové snížení objemu stavby odebráním jižního [travé](https://cs.wikipedia.org/wiki/Klenebn%C3%AD_pole), které zároveň přineslo zvětšení prostoru přiléhajícího k uličce spojující Masarykovo náměstí s ulicí Kapitána Jaroše a tím i vytvoření potřebného prostoru pro důstojný vstup do knihovny v podobě snížené saly terreny, která ji volně propojuje se samostatným objektem bistra a dalších servisních provozů,“ popsal David Mikulášek. Slabšími stránkami návrhu se podle něj naopak jeví redukcí objemu vyvolané přehuštění a až banální dispoziční řešení veřejných prostor knihovny, dále ekonomicky obtížně obhajitelná administrativně monofunkční střešní nástavba a konečně také i určitá rezignace zapojení východního předpolí knihovny směrem do ulice Kapitána Jaroše.