---
title: "Ze zastupitelstva: změny v městské radě, situace v nemocnici, dotace na park"
cover-photo: https://i.ohlasy.info/i/fc36f512.jpg
author: Tomáš Trumpeš
category: zpravodajství
tags: politika
---

*Únorovému jednání boskovického zastupitelstva dominovala dvě témata – sportovní hala a výstavba bytových domů Na Chmelnici. Kromě toho se však řešilo i několik dalších zajímavých záležitostí.*

{% youtube_video id="x4OAUB4jhp8" /%}

Na začátku jednání došlo k úpravě programu – byl stažen bod, ve kterém měli zastupitelé schvalovat nové školské obvody. Ministerstvo školství totiž stále nerozhodlo, jestli rozdělení škol schválí, i když tak mělo učinit už do konce ledna.

Poté složila zastupitelský slib nová zastupitelka Michaela Pál, která nastoupila na místo Iva Moudrého, který se mandátu vzdal.

V bodu věnovaném dotazům a připomínkám občanů se přihlásil o slovo bývalý představitel boskovické TOP 09 Pavel Vlach a otevřel první část obsáhlé debaty o sportovní hale. Tuto debatu jsme [shrnuli v samostatném textu](https://ohlasy.info/clanky/2025/02/debata-o-hale.html).

Následně proběhla volba dvou nových členů městské rady – z té odešel právě Ivo Moudrý a také Valentýna Provazník, která si zastupitelský mandát ponechala. Novými radními se stali Pavel Šafář za Naše Boskovice a Vladěna Koudelková za Změnu22. Jejich volbu podpořila i skoro celá opozice, zdržel se pouze Jaroslav Dohnálek (SPOLU).

Při schvalování zprávy zastupitelského výboru pro média a participaci se přihlásil opoziční zastupitel Michal Knödl (SPOLU) a vyjádřil se kriticky k samotnému fungování výboru: „Myslím, že se ukazuje, že ten mediální výbor je zbytný a tu činnost mohla provádět redakční rada. Za tu dobu, co mediální výbor je, mě nepřesvědčil, že by to byla nějaká přidaná hodnota nebo že je to smysluplné.“ Šéf výboru Jan Flíček (Změna22) uvedl, že podle něj práce výboru smysl má, kupříkladu byla připravena dvoje nová pravidla pro fungování s médii a funguje i spolupráce s referenty pro styk s veřejností. Michal Knödl zopakoval, že tohle mohla udělat i redakční skupina bez výboru.

V dalším bodě se zastupitelé zabývali právě úpravou pravidel pro elektronické informační prostředky města, jak předeslal šéf mediálního výboru Jan Flíček. Pravidla zastupitelé schválili bez diskuse.

Následovala rovněž delší debata k nové developerské výstavbě bytových domů Na Chmelnici. I toto téma Ohlasy [pojednaly v samostatném textu](https://ohlasy.info/clanky/2025/02/nova-chmelnice.html).

### Dotace

V bloku dotací byla schválena podpora sportovní přípravy dětí v mateřské škole 520 tisíc korun pro fotbalový klub a 300 tisíc pro pražský Unijazz na festival pro židovskou čtvrť Boskovice 2025\.

### Hvězdárna

Hvězdárna v budově základní umělecké školy bude nově svěřena do provozu Kulturních zařízení města Boskovice. „Je to narovnání na reálný stav,“ uvedla vedoucí odboru kanceláře tajemníka Miluše Rozkošná.

### Vlajka pro Tibet

V pondělí 10\. března zavlaje na radnici opět [Vlajka pro Tibet](https://www.lungta.cz/projekty/vlajka-pro-tibet/). Všichni přítomní zastupitelé byli pro.

### Strategie vzdělávání

Zastupitelé schválili strategii předškolního vzdělávání a základního školství. Dokument prošel pracovními skupinami. Opoziční zastupitelka Dagmar Hamalová (SPOLU) dokument ocenila, ale požádala, aby byl k tématu svolán seminář, který už se jednou připravoval. Konkrétně ji pak zajímal stav školních budov a jestli je už zmapován. „Seminář pro zastupitele byl zrušen z důvodu nezájmu. Můžeme udělat seminář, kde probereme školství jako takové, tomu se rozhodně nebráním,“ reagovala starostka s tím, že termín by směřovala až do doby, kdy bude známo rozhodnutí ministerstva. Ke stavu budov uvedla, že obhlídky stavu škol byly provedeny a náklady budou ohromné a bude se do nich muset investovat postupně v dalších letech. Nejhůř je na tom nyní budova na Slovákově ulici. Na Zelené škole se bojuje hlavně s nedostatečnými prostorami. Místostarosta Lukáš Holík doplnil, že v rozpočtu jsou zařazeny konkrétní investiční částky na letošní rok.

### Odměny neuvolněným zastupitelům

Zatímco odměny uvolněným politikům – v boskovickém případě starostce a prvnímu místostarostovi – stanovuje zákon, neuvolněným zastupitelům je musí schválit zastupitelstvo a jsou vázány na průměrnou hrubou mzdu. Nyní mohli zastupitelé přistoupit k mírnému navýšení a tak také učinili. Neuvolněný místostarosta dostane přidáno přibližně 1300 korun, radní asi 700 a zastupitelé necelých 200 korun.

### Finanční záležitosti

Zastupitelé přijali informaci, že pohledávky města – tedy peníze, které někdo městu dluží – činily ke konci loňského roku necelých 11,5 milionu korun. „Na objemu pohledávek se významnou částí podílí zejména pohledávky za komunální odpad, pokuty odboru dopravy, pokuty komise projednávání přestupků a pokuty městské policie,“ vysvětlila vedoucí finančního odboru Pavla Nováková.

Dále zastupitelé schválili rozpočtové opatření, které počítá s navýšením původně plánovaných příjmů o necelých 1,5 milionu korun a s navýšením výdajů o 26,5 milionu korun. Největší část tvoří převody různých položek z loňského roku. Starostka Jana Syrovátková konkrétně vysvětlila navýšení financí na kanalizaci – město chce za milion korun zahájit práce na odstraňování následků přívalových dešťů a pořídit odvodňovací vpusti na Komenského ulici. Ty podle vysvětlení šéfa investičního odboru Petra Zouhara pomůžou částečně pro lepší odtok vody z laguny, [která se zde při velkých deštích tvoří](https://fotky.ohlasy.info/Záplavy-na-Komenského); hlavní řešení pak přinese zkapacitnění zatrubněného boskovického potoka – tuto část nyní město připravuje projekčně. Další dva miliony korun poputují na opravu kabelového vedení osvětlení na ulici Otakara Kubína, kde dochází k výpadkům.

### Rozdělení školy

Jako obvykle si radní Radek Pernica připravil informace o rozdělení základní školy. Tentokrát krátce informoval především o tom, že město stále čeká na rozhodnutí ministerstva školství a že pro příští školní rok bude zápis do základní školy probíhat ještě podle jednoho společného školského obvodu, jako tomu bylo doposud. Zápis proběhne 15\. dubna. Pokud ministerstvo schválí rozdělení školy a zastupitelé následně schválí školské obvody, budou platit až pro další školní rok 2026/27.

### Nemocnice

Starostka Jana Syrovátková, která aktuálně řídí nemocnici jako dočasná jednatelka, informovala zastupitele o dění v nemocnici. „Pokračujeme v přípravě dětské skupiny, ačkoliv zatím nejsou vypsány dotace. Poptávka ze strany zaměstnanců na tuto službu je poměrně velká. Dále se chystá projekt rekonstrukce šestinedělí, protože to stávající je ne úplně vyhovující aktuálním trendům. Je dokončená projektová dokumentace na urgentní příjem,“ uvedla starostka s vysvětlením, že původní projektová dokumentace na urgentní příjem počítala s náklady 60–70 milionů korun, což není vzhledem k možnostem dotací reálné. Proto došlo k úpravě a nyní je vydáno stavební povolení na výrazně levnější variantu. Rozpočet se nyní dokončuje. Hotová je také studie na následnou péči – na rozšíření oddělení následné péče se aktuálně poskytují dotace až do výše 50 milionů korun.

K personálním záležitostem starostka uvedla, že dochází k personální stabilizaci nemocnice. „Během mého působení odešli dva plně atestovaní lékaři a přijali jsme osm lékařů, z toho šest plně atestovaných,“ popsala starostka. Finalizují programy pro stabilizaci středního zdravotnického personálu. Celé české zdravotnictví se podle starostky potýká s tím, že velká část zdravotních sester odejde v nejbližších letech do důchodu. 

Drobné úpravy se dělají v prostorách bývalé záchranky, přesune se sem nezdravotnický personál. Tím se uvolní místo pro nové ambulance.

Na dotazy Michaely Žejškové starostka postupně odpověděla, že jednání s hejtmanem o případném převzetí nemocnice krajem zatím neproběhlo, ale domlouvá se. „Poslední informace, kterou od kraje máme, je, že o naši nemocnici nemají zájem,“ uvedla starostka. Dále starostka potvrdila, že městský byt na náměstí byl pronajat primáři dětského oddělení, což je v souladu s aktualizovanými pravidly a je podle ní velmi dobré, že primář bude ve městě přímo bydlet. Stejně tak starostka potvrdila, že manželka primáře nastoupila na funkci technické náměstkyně. „Zastávala tuto pozici v jiné nemocnici a má zkušenosti. Proto jsem se takto rozhodla, náměstky si jednatel vybírá,“ popsala starostka.

K dalšímu konkurzu na nového jednatele starostka Jana Syrovátková uvedla, že vypsán bude, ale aktuálně je nejdůležitější dokončit její stabilizaci.

Další dotaz Michaely Žejškové zněl, proč došlo ke změně na postu náměstka pro zdravotní péči. „Vzhledem k tomu, že odešli dva klíčoví lékaři z oddělení ARO, dohodli jsme se s panem náměstkem a primářem oddělení ARO, že se bude plně věnovat svému oddělení, které je pro nemocnici klíčové,“ vysvětlila Jana Syrovátková.

Na poslední dotaz směřovaný k hospodářskému výsledku nemocnice za loňský rok odpověděla starostka, že data ještě nejsou zpracovaná a ověřená. 

Zastupitel Michal Knödl vyzval koalici, aby co nejdříve sehnala nového jednatele. Uvedl, že věří, že starostka dělá práci na sto procent, ale pak je podle něj otázka, jestli nechybí ve starostovně. Nemocnici podle něj za poslední tři roky ujel vlak a je potřeba to řešit. Starostka reagovala, že jiné nemocnice mají i mnohem větší problémy a musí zavírat oddělení. Boskovická nemocnice je podle ní na dobré trajektorii.

Dagmar Hamalová uvedla, že by bylo dobré zpracovat podrobnější investiční plán pro nemocnici.

Starostce Janě Syrovátkové pak možná trochu nečekaně vyjádřil podporu opoziční zastupitel za Sociální demokracii a lékař Milan Janáč. „Sleduji od podzimu, co paní starostka převzala nemocnici, neuvěřitelné změny k lepšímu. Myslím, že lepšího jednatele jsme neměli ani v panu Štěpánském, s nímž jsem byl v dozorčí radě. Chtěl bych jí moc poděkovat za její práci, co udělala. Zachránilo se dětské oddělení, zachraňuje se interní oddělení s obrovským nasazením pana primáře Mičky,“ vyjádřil se s tím, že Boskovice jsou nemocnicí základního typu a měly by především pokrýt základní péči. „Za mě je dobře, že to vede někdo místní a záleží mu na tom,“ řekl a dodal, že má strach z toho, že přijde zase někdo, kdo bude mít nemocnici jen jako svou další manažerskou čárku. Nyní už se Milan Janáč obává i převodu na kraj, pro který dříve hlasoval. „Děkuji za milá slova, která se mi nedostávají,“ reagovala starostka.

### Podněty a připomínky zastupitelů

Na závěr zastupitelstva informoval místostarosta Lukáš Holík, že soutěžní komise už vybrala vítězný návrh na knihovnu a bude předložen radě města. Dále proběhlo předání prvních devíti bytů v Městské správy sociálních služeb a nyní město žádá dotaci na opravu devatenácti bytů v další etapě. Do konce měsíce by mělo být vydáno stavební povolení na skatepark. „A asi to nejdůležitější – třikrát sláva, podařilo se nám vybojovat dotaci ve výši 42 milionů 205 tisíc na rekonstrukci parku u skleníku. V pondělí k tomu budeme mít první koordinační schůzku a budeme řešit harmonogram,“ uvedl Lukáš Holík.

Jaroslav Dohnálek se znovu zeptal, proč se odměny městských policistů rozpočtují jiným způsobem a než odměny zaměstnanců města. S odpovědí, kterou obdržel na svůj dotaz na předchozím zastupitelstvu nebyl spokojen, proto požádal o nové písemné vysvětlení.

Poté Jaroslav Dohnálek otevřel otázku veřejného osvětlení, na které si občané stěžují jako nedostatečné. Podle něj bylo špatné zadání, kdy město chtělo nasvítit komunikace a ne chodníky. Místostarosta Lukáš Holík uvedl, že město problematiku řeší a při kontrolách vše vychází, jak má. „Ve vedení města ale situaci vnímáme, proto jsme se rozhodli, že po ukončení obměny veřejného osvětlení v březnu projde celé město odborná firma,“ popsal místostarosta s tím, že firma označí konkrétní tmavá místa. K tomu místostarosta dodal, že i na něj se občané obrací a že hodně záleží na individuálním pocitu, přičemž lidé byli zvyklí na to, že město bylo přesvětleno. Někteří jsou naopak rádi, že už jim světla tolik nesvítí do okem. „Ale zjednodušeně řečeno: město projdeme a tam kde bude potřeba, přisvítíme,“ dodal Lukáš Holík.

Na dotaz Michala Knödla starostka Jana Syrovátková vysvětlila, že město neobdrželo dotaci na zelenou střechu na budově mateřské školy, protože projektant udělal chybu. Město proto řeší s jeho pojišťovnou náhradu škody.

Tím únorové jednání zastupitelstva po přibližně třech a půl hodinách skončilo.
