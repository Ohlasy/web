---
title: Opozice ze SPOLU přišla s kritikou příprav stavby sportovní haly
cover-photo: https://i.ohlasy.info/i/fc56a767.png
author: Tomáš Trumpeš
category: zpravodajství
tags:
    - politika
    - sportovní hala
---

*Boskovické debaty o sportovní hale zjevně ještě nevyčerpaly svůj potenciál – na únorovém jednání proběhly hned dvě poměrně rozvleklé. První na začátku v části dotazů a připomínek občanů, druhá ke konci v naplánovaném samostatném bodu.*

{% photo src="https://i.ohlasy.info/i/fc56a767.png" caption="Generel sportovního areálu Červená zahrada, napravo od kruhové křižovatky naznačena poloha budoucí sportovní haly" author="Martin Doležel a kolektiv" width=4000 height=2589/%}

V úvodu debatu otevřel bývalý zastupitel za TOP 09 Pavel Vlach. Toho zajímaly hlavně podrobnosti k zadání na halu, k ceně a financování a také k lezecké stěně a dopravnímu napojení.

Starostka Jana Syrovátková (Změna22) v odpovědi zopakovala již dříve zveřejněné informace. Odkázala na velmi podrobné [zadání haly pro architektonickou soutěž](https://zakazky.boskovice.cz/contract_display_300.html) a cenový strop, který je pro návrhy určen na 220 milionů korun, přičemž DPH si město bude moci uplatnit. Součástí haly bude prostor pro lezeckou stěnu, nikoliv ale její konkrétní provedení, které se bude řešit v další etapě. Financování je plánováno částečně z naspořených prostředků města a zčásti z úvěru, který si město plánuje vzít. Žádat bude i o dotaci, která je pro tento typ hal možná ve výši 40 milionů korun. Tyto plány shrnuje i [střednědobý výhled městského rozpočtu](https://ohlasy.info/clanky/2024/12/rozpocet.html). Vybudování kruhového objezdu u Červené zahrady není součástí aktuální etapy, ale umístění haly s ním na základě generelu počítá. Parkování bude hala zatím využívat na stávajících okolních plochách.

Opoziční zastupitelka za koalici SPOLU a současná předsedkyně boskovické TOP 09 Michaela Žejšková podrobila kritice hodnotící kritéria soutěže a vyjádřila obavu, že soutěž by nemusela obstát při případném napadení u Úřadu na ochranu hospodářské soutěže. Hodnotící kritéria označila za „stručná a vágní“ a konkrétně zpochybnila ohled na provozní náklady při hodnocení návrhů. Dále uvedla, že v komisi chybí zástupce halového sportu.

Administrátor soutěže Petr Jelínek reagoval, že provozní náklady se odvíjí od kvality architektonického návrhu, což odborná porota umí posoudit. Zadání soutěže podle něj odpovídá běžné praxi, protože v této oblasti prakticky nelze kritéria specifikovat podrobněji. Starostka doplnila, že porota má k dispozici také další poradní hlasy, včetně případných posudků ze strany sportovců.

Tématem debaty bylo také projednání v komisích a se sportovními kluby. Zastupitel Vladimír Petrů uvedl, že požadavky sportovců byly zapracovány, a to s výjimkou požadavku na velikost rozcvičovacího sálu kvůli umístění pingpongových stolů, což bylo z hlediska prostorového uspořádání už nereálné. Starostka Jana Syrovátková se vyjádřila, že projednání ve stavební komisi nebylo pro radu tentokrát tak důležité, protože má k dispozici odborné konzultace v podobě administrátora soutěže.

V navazující debatě ve druhé části zastupitelstva starostka Jana Syrovátková popsala, že nyní je výběrové řízení na dodavatele stavby formou Design & Build ve fázi, kdy se kvalifikovaly jednotlivé soutěžící týmy a nyní probíhá vyhodnocení, jestli splňují kvalifikační kritéria.

Ohledně kuželny se vedení města vyjádřilo, že součástí aktuálního zadání není, ale město prověřuje a hledá další varianty umístění.

Opoziční zastupitelka Dagmar Hamalová (SPOLU) upozornila na to, že oproti původním plánům a informacím došlo k zásadním změnám – konkrétně zmínila hospodaření s vodou, zelenou střechu a ustoupilo se od podzemního parkování a právě od kuželny. „Zajímalo by mě, kdo o tomto rozhodoval, změny jsou dost zásadní,“ uvedla Dagmar Hamalová. Starostka reagovala, že o změnách rozhodla po delších debatách městská rada.

Další dotaz Dagmar Hamalové se týkal toho, proč se nejprve nebuduje kruhový objezd a teprve poté hala. Bylo by to podle ní praktičtější, protože stavba bude trvat dlouho a město bude mít problém zajistit objízdnou trasu, k čemuž nyní mohlo využít volné pozemky. Starostka reagovala, že tomu rozumí, ale vzhledem k potřebnosti haly a finančním možnostem města už radnice nechtěla stavbu haly dále odkládat.

Opoziční zastupitel za SPOLU Jaroslav Dohnálek vyjádřil podporu celému záměru a naději, že se hala snad konečně postaví. Kriticky se však staví k metodě Design & Build a také k ceně, která mu za halu v těchto parametrech přijde vysoká. „Ať ta hala stojí co nejdřív, ale podle mého je nešťastné, že se zadala tímto způsobem a zbytečně se prodraží,“ uvedl Jaroslav Dohnálek. Upozornil také, že nejsou propočítány přibližné provozní náklady.

Starosta Jana Syrovátková znovu zdůraznila, že metoda Design & Build je pro město výhodná právě v tom, že garantuje i výslednou cenu stavby.

Opoziční zastupitel Michal Knödl (SPOLU) se rovněž vyjádřil, že nesouhlasí s metodou Design & Build. Dále uvedl, že ho mrzí, že město rezignovalo na větší občerstvení v hale a její součástí je jen malý bufet. K tomu se přidala i jeho lidovecká kolegyně Dagmar Hamalová, podle níž se na zázemí pro občerstvení šetřilo příliš. Podle Vladimíra Petrů (Změna22) je občerstvení dostatečné a do budoucna by v areálu mohla vzniknout i restaurace. Jana Syrovátková uvedla, že zázemí bude lepší než kupříkladu v zámeckém skleníku a řada věcí se dá při větších akcích zajistit i externě a přivézt.

Dagmar Hamalovou zajímala také nutnost změny územního plánu – ta už se podle vyjádření vedoucího stavebního odboru Tomáše Měkoty připravuje a neměla by plánovaný harmonogram ohrozit. Dále se dotazovala na podloží stavby, zde by podle provedeného průzkumu nemělo dojít k problémům kvůli pozůstatkům bývalého lihovaru.

Jaroslav Dohnálek vyjádřil velkou skepsi k tomu, že by po stavbě haly město mělo v dalších třeba dvaceti letech prostředky na výraznější investice a další etapy rekonstrukce celého areálu Červená zahrada. Nyní je podle něj reálné pouze postavit halu a nějak uplácat parkování okolo na stávajících plochách. „Nebývá to často, ale já souhlasím,“ odpověděl zastupitel Vladimír Petrů.