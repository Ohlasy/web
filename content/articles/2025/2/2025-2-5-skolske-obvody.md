---
title: Město připravilo školské obvody. Na rozdělení školy se ale stále čeká
cover-photo: https://i.ohlasy.info/i/3893095a.jpg
author: Tomáš Trumpeš
category: zpravodajství
tags: školství
---

*Boskovice se připravují na rozdělení základní školy, které ale stále není jisté. Zastupitelé sice vznik tří samostatných škol schválili, poslední slovo má ale ministerstvo školství, které zatím mlčí, i když mělo rozhodnout do konce ledna. Město zatím připravilo návrh na určení školských obvodů, ve kterých najdete seznam ulic a jejich spádovosti ke konkrétní škole.*

{% photo src="https://i.ohlasy.info/i/3893095a.jpg" caption="ZŠ Sušilova, jedno ze tří pracovišť a hlavní sídlo boskovické trojzákladní školy" author="Tomáš Znamenáček" width=4896 height=3264 /%}

Pokud ministerstvo svolí a tři samostatné školy vzniknou, bude to mimo jiné znamenat, že každá škola bude mít určený školský obvod. To znamená, že děti budou přináležet do konkrétní školy podle toho, kde mají trvalé bydliště. Rodiče si tedy nebudou moci sami rozhodnout, na kterou školu dítě dají. Radnice už dříve zdůraznila, že je zajištěno přechodné období, které zaručí, že mladší sourozenci budou moci nastupovat na ty školy, kam jejich starší sourozenci už nyní chodí.

Postupně bude ale rozhodovat už jen bydliště, právě podle vymezených školských obvodů. Nyní město vytvořilo jejich návrh, který bude předložen do zastupitelstva ve formě obecně závazné vyhlášky. „Návrh jsme zpracovali podle demografické studie a podle matriky. Pokud bude v budoucnu třeba někde větší výstavba, můžou se školské obvody samozřejmě měnit,“ vysvětlila starostka Jana Syrovátková (Změna22).

Kam budou děti z vaší lokality příslušet, si můžete najít v následujícím přehledu.

{% photo src="https://i.ohlasy.info/i/25aeca74.png" caption="Orientační rozdělení školských obvodů podle ulic" width=1065 height=751 /%}

**Základní škola na náměstí 9\. května**: Absolonova, Boženy Němcové, Čížovky, Gagarinova, Hybešova, K Lipníkům, Kosmonautů, Křižíkova, Květná, Lipová, Ludvíka Vojtěcha, Na Chmelnici, Na Pískách, Na Skalce, Na Vyhlídce, Na Výsluní, náměstí 9\. května, Pod Střelnicí, Svatopluka Čecha, U Lomu, Wolkerova

**Základní škola na ulici Sušilova**: 17\. listopadu, Bedřicha Smetany, Bělská, Bezručova, Dukelská, Dva Dvory, Hálkova, Havlíčkova, Hradní, Joštova, Kpt. Jaroše, Krátká, Legionářská č. p. 1, 2, 2a, 2b, 2d, 3, 4, 5, 7, 9, Lesnická, Lidická, Masarykovo náměstí, Milánovy, Na Horce, Na Hrázi, nám. Dr. Snětiny, Nerudova, Pilské údolí, Plačkova, Pod Klášterem, Podhradí, Podlesí, Průchodní, Růžové náměstí, Sadová, Sokolská č. p. 2, 4, 6, 8, 10, 14, Sušilova, Šemberova, Šmelcovna, U Lázní, Velenova, Zástřizlova, Zborovská, Žerotínova, Hrádkov, Vratíkov, Úzká

**Základní škola na ulici Slovákova**: Antonína Navrátila, Antonína Trapla, Bílkova, Dr. Svěráka, Družstevní, Dřevařská, Hliníky, Husova, Chrudichromská, Janáčkova, Jiráskova, Kollárova, Komenského, Legionářská č. p. 6, 8, 10, 11, 12, 13, 14, 15, 16, 17, 19, 21, 23, 25, Luční, Mánesova, Na Dolech, Nádražní, Otakara Chlupa, Otakara Kubína, Palackého náměstí, Polní, Potoční, Příční, Rovná, Slovákova, Sokolská č. p. 13, 15 až 40, 42, 44, 44a, 46, 48, 50, 52, 54, 56, 58, 60, 62, Soukupova, Sukova, Štefánikova, Švermova, Tyršova, U Koupadel, U Templu, U Vážné studny, Vinohrádky, Vodní, Zahradní, Bačov, Mladkov.

Jelikož město Boskovice nyní provozuje jednu základní školu se třemi různými pracovišti, nemusí být stanoveny školské obvody. V případě tří samostatných základních škol to již bude podle zákona nutné. Po schválení zastupitelstvem budou tedy školské obvody připraveny.

Nejasné zůstává, kdy a jak ministerstvo o rozdělení školy rozhodne. Buď totiž zapíše do školského rejstříku pro příští rok tři samostatné školy, nebo zde nadále zůstane jen jedna boskovická základní škola. Zápis měl proběhnout do konce ledna, ale nestalo se. Ohlasy se pokoušely zjistit alespoň termín, ve kterém ministerstvo o věci rozhodne, odpověď však byla odmítavá. „Žádosti o zápisy do rejstříku škol a školských zařízení jsou vyřizovány ve správním řízení neveřejně, a to včetně termínů. MŠMT tedy nemůže podat bližší informace. Děkujeme za pochopení,“ reagoval Patrik Kubas, vedoucí oddělení komunikace s médii z Ministerstva školství, mládeže a tělovýchovy.

Podle starostky Jany Syrovátkové potřebuje město jasnou informaci o tom, jak bude organizace základního školství v příštím školním roce v Boskovicích vypadat, nejpozději do konce února. Pak už se budou mimo jiné připravovat zápisy. Pokud rozhodnutí nedorazí během následujících dvou týdnů, které zbývají do jednání zastupitelstva, bude materiál stažen. „Nyní čekáme na rozhodnutí, podle toho se pak bude rozhodovat dále,“ dodala starostka Jana Syrovátková. Město se podle ní snaží být iniciativní a s ministerstvem komunikovat, výsledek ale zatím nemá.