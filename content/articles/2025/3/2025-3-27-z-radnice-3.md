---
title: "Z radnice: hospodaření služeb, skatepark, platby za školku a družinu, dopravní omezení na Knínice"
cover-photo: https://i.ohlasy.info/i/a33ea58d.jpeg
author: Tomáš Trumpeš
category: zpravodajství
---

*Novinky z boskovické radnice, které oznámila po jednání městské rady na konci března část vedení města – místostarostové Lukáš Holík (Naše Boskovice) a Radek Šamšula (Piráti). Starostka Jana Syrovátková (Změna22) a tajemník David Škvařil se tentokrát z důvodů služebních cest omluvili.*

{% photo src="https://i.ohlasy.info/i/a33ea58d.jpeg" caption="V těchto místech začnou opravy silnice a tedy i omezení provozu na výjezdu z Boskovic směrem na Knínice" author="Tomáš Trumpeš" width=4032 height=3024 /%}

### Hospodaření Služeb

Boskovičtí radní se zabývali hospodařením městské firmy Služby – konkrétně vyhodnocením loňského roku a plánem na letošek. Služby v loňském roce dosáhly výrazně lepšího výsledku, než byl předpoklad. „Všechna střediska buď snížila propad, nebo šla do plusu,“ uvedl místostarosta Lukáš Holík. Společnost skončila v plusu více než 4,3 milionu korun, plán byl zisk asi 2 miliony korun. K tomu je nutno dodat, že město na provoz posílá příspěvek 12 milionů korun.

I přes takto pozitivní výsledek se radnice rozhodla ponechat příspěvek města na letošek ve stejné výši a vydělané peníze použít na investice. Konkrétně na vybudování nového teplovodu, který propojí kotelnu na Sušilově ulici s radnicí a později povede teplo i do nové knihovny na ulici Kapitána Jaroše. Mezi úkoly pro jednatele na letošní rok je kromě této investice ještě oprava tribun u fotbalového hřiště, dále zlepšení hospodaření kempu, veřejných toalet, sauny a provozu osvětlení a dále zajistit školičku bruslení a připravit analýzu, na základě které bude zváženo převzetí občerstvovacích provozů provozovaných v zařízeních Služeb přímo pod tuto městskou společnost. „Zatím se do toho nevrháme, nejprve chceme analýzu a pak se rozhodneme, jestli chceme směřovat touto cestou,“ uvedl místostarosta s tím, že kupříkladu občerstvení na koupališti by mohlo mít potenciál vydělat Službám zajímavé peníze.

{% datawrapper_chart id="V5uvZ" version="3" /%}

Do budoucna by město chtělo díky lepšímu hospodaření svůj příspěvek Službám snižovat – ideální scénář je podle místostarosty Lukáše Holíka ubírat každý rok postupně půl milionu korun. „Až do takové míry, aby mohly Služby fungovat. Pořád máme propad 4,5 milionu na zimním stadionu a propad na městských lázních. Ale další střediska jsme posunuli a zlepšili, což se odráží na finanční stránce,“ popsal Lukáš Holík. V letošním roce bude podle něj hodně záležet na tom, jak dopadne hospodaření koupaliště, které je velmi závislé na počasí.

Kromě hospodaření radnice informovala i o provozech některých zařízení v roce 2025: koupaliště Červenka se otevře 14\. června, sauna bude fungovat do 6\. června a pak opět od 3\. září. Městské lázně budou v provozu do 13\. června, pak bude odstávka do 16\. srpna a následně do konce srpna bude střídavý provoz lázní a koupaliště. Provoz ledové plochy na zimním stadionu bude po letní přetržce zahájen 18\. srpna.

### Zdražení sociálních služeb

Z důvodů rostoucích nákladů a v návaznosti na novelu příslušné vyhlášky dochází k navýšení úhrad za sociální služby, které poskytuje Městská správa sociálních služeb (MSSS). Nové ceníky najdete u jednotlivých služeb na [webu MSSS](https://www.msssboskovice.cz/).

### Skatepark

Do další fáze se posunula příprava skateparku v Doubravách. Bude vyhlášeno zadávací řízení na výběr dodavatele stavby, která má stát necelých 7 milionů korun. Celá stavba má být hotová do konce března příštího roku. Podle místostarosty Lukáše Holíka město zvolilo delší čas na provedení stavby z toho důvodu, že firem, které skateparky staví, je poměrně málo a mají hodně práce, proto je třeba jim dát čas na zařazení boskovického skateparku do plánů, aby se přihlásily. „Pokud se přihlásí firma s tím, že to stihne do konce roku, bude to pro nás samozřejmě velké plus,“ vyjádřil se místostarosta Lukáš Holík s tím, že na skatepark už se v Boskovicích [čeká dvacet let](https://ohlasy.info/clanky/2015/06/skatepark.html).

### Veřejná služba – práce pro město

Boskovice se loni zapojily do veřejné služby, na základě které lidé dlouhodobě evidovaní na úřadu práce vykonávají pro město drobné práce. Rozsah práce je okolo dvaceti hodin za měsíc a pracovníci za ni nedostávají plat ani odměnu, ale získají tím nárok na podporu v nezaměstnanosti a vyšší sociální dávky. Město chce v tomto projektu pokračovat i letos, schválilo proto příslušné pojistné smlouvy. Pro Boskovice takto budou moci pracovat čtyři osoby.

### Platby za školku a za družinu

Městská rada se shodla, že se nebudou zvedat částky, které rodiče zaplatí za předškolní vzdělávání v mateřské škole a za družinu, tedy zájmové vzdělávání na základní škole. Za školku se v Boskovicích platí 900 korun měsíčně, za družinu 200 korun měsíčně. Ředitelé mají pravomoc děti od platby osvobodit – loni bylo takto v mateřské škole osvobozeno 23 dětí, ve škole 15 dětí.

### Nové schodiště ve školce Na Dolech

V mateřské škole Na Dolech proběhne v prázdninových měsících rekonstrukce schodiště, konkrétně se jedná o venkovní provozní schodiště s podestou a zábradlím. Město školce poskytne 141 tisíc korun; pokud budou náklady vyšší, školka je doplatí z vlastních zdrojů.

### Dotace a dary

Rada schválila smlouvu na obvyklou dotaci 50 tisíc korun pro evangelický sbor na údržbu kostela a dále dar 15 tisíc korun jako příspěvek na cestu pěti dobrovolných hasičů na společný výcvik za jejich partnerským hasičským sborem v Curychu. Ten v minulosti boskovickým hasičům daroval hydraulické vyprošťovací zařízení v hodnotě několika set tisíc korun. Město navýšilo příspěvek pro Linku bezpečí z 5 na 10 tisíc korun. Rovněž 10 tisíc korun schválila rada pro sportovkyni Marcelu Čadovou a její účast na závodech Spartathlonu v Řecku a v Polsku.

### Ukliďme Boskovice

V sobotu 29\. března od 9 hodin bude v Boskovicích probíhat tradiční úklidová akce Ukliďme Česko. „Chtěl bych pozvat co nejvíc lidí, aspoň jednou za rok je potřeba to přírodě vrátit. Kdo má čas, tak může přijít,“ vyjádřil se místostarosta Lukáš Holík.

### Velkoobjemové kontejnery

Město zveřejnilo jarní termíny přistavení velkoobjemových kontejnerů, přístupné budou vždy jeden pracovní den od 8 do 18 hodin dle uvedeného data:

* Středa 2\. 4\.  ulice Hybešova a Kosmonautů (u BD Kosmonautů č.p. 25\)  
* Středa 9\. 4\. ulice Mánesova (parkoviště Janáčkova)  
* Středa 9\. 4\. ulice Bezručova (parkoviště za Zlatou Růží)  
* Středa 16\. 4\. nám. 9\. května (mezi základní školou a ZUŠ)  
* Středa 16\. 4\. ulice Komenského (parkoviště u Slavie)  
* Středa 23\. 4\. ulice Dukelská (parkoviště u bývalého hotelu Velen)

### Dopravní omezení na Knínice

Po celý duben bude z důvodu opravy povrchu silnice omezen provoz při výjezdu z Boskovic ve směru na Knínice. Opravy začnou na ulici Havlíčkova, dále budou pokračovat podél školního statku a omezení bude končit před železničním přejezdem. Opravy budou rozděleny do tří fází a budou probíhat postupně vždy po jedné polovině silnice. Provoz na silnici bude řízen kyvadlově pomocí semaforů. V průběhu oprav bude nutné dočasně přesunout autobusovou zastávku u školního statku mimo uzavřenou oblast. Opravu silnice provádí Správa a údržba silnic Jihomoravského kraje.

### Kompost zdarma

Jako poděkování za třídění bioodpadu si také letos budou mít občané možnost bezplatně vyzvednout kompost značky Černý drak v kompostárně v Doubravách, a to od 1\. dubna do vyčerpání zásob.

Místostarosta Radek Šamšula připomněl, že platí nový zákon a už není možné pálit bioodpad, tedy třeba staré listí, ale je nutné bioodpad dávat do příslušných hnědých kontejnerů nebo kompostovat doma.

### Vedení nemocnice

Vedení města se stále nedohodlo na vypsání výběrového řízení na post jednatele boskovické nemocnice, kterou už od konce září dočasně vede starostka Jana Syrovátková. Ta kvůli služební cestě nebyla na posledním jednání rady; na tom předchozím se radní dohodli, že starostka nejprve vypracuje strategii, která bude sloužit právě pro výběrové řízení. Místostarostové Lukáš Holík i Radek Šamšula společně uvedli, že si uvědomují, že situaci je třeba řešit, protože nemocnice potřebuje jednatele a stejně tak město potřebuje starostku na plný úvazek.

### Příprava rekonstrukce parku u skleníku

Komplikuje se příprava rekonstrukce parku u skleníku – vedení města zatím nemá jasnou shodu na dalším postupu. Podle vysvětlení místostarosty Lukáše Holíka by bylo zapotřebí dopracovat některé detaily v projektové dokumentaci a tím i zpřesnit a aktualizovat odhad finančních nákladů na stavbu. Město buď může zakázku vysoutěžit ve stávající podobě a tyto nejasné záležitosti už řešit s dodavatelem, nebo projekt nejprve dopracovat, což by však muselo být předmětem samostatné soutěže. „Každý to vidíme trochu jinak, musíme si to vyříkat a táhnout za jeden provaz,“ uvedl místostarosta Lukáš Holík. Nejasnosti se podle něj týkají třeba dětských prvků nebo altánu a město se chce vyhnout tomu, aby na stavbě hrozily větší vícepráce. „Nemáme žádný velký rozpor, ale je to stavba skoro za sto milionů a musíme to mít naplánované a připravené do detailu. Nikdo z nás nechce vícepráce nebo aby se projekt protahoval,“ doplnil Lukáš Holík. Čas na přípravu ještě nějaký je, samotná stavba by měla začít až na začátku roku 2026, aby letos mohly proběhnout ještě všechny nasmlouvané akce v zámeckém skleníku a v areálu.

### Nový web města

První verzi nového webu města by měla mít radnice k dispozici do konce března. Místostarosta Radek Šamšula věří, že se tuto verzi podaří rychle opřipomínkovat a zapracovat a nový web bude již brzy spuštěn. „Z vlastní praxe si dovolím říct, že spuštěním webu práce teprve začíná. Tam začne další kolo životního cyklu webu, předpokládám spoustu porodních problémů, na kterých budeme pracovat a web dál rozvíjet,“ uvedl místostarosta Radek Šamšula, který se tvorbou webů sám profesně zabývá.