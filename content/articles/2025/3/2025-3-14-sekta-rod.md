---
title: V Boskovicích se konalo setkání slovensko-ruské organizace s prvky antisemitismu
cover-photo: https://i.ohlasy.info/i/f1970ad0.jpg
author: Tomáš Trumpeš
category: zpravodajství
---

*Boskovicemi v polovině února prolétla zpráva, že se zde na konci ledna konalo celostátní setkání české pobočky slovenské organizace ROD. Ta je označována za sektu či podvodnou organizaci, jejíž kořeny vedou do Ruska, šíří nejrůznější spiklenecké teorie o ovládání světa, je antisemitská a kromě toho se snaží připravit o peníze ty, kdo jí uvěří.*

{% photo src="https://i.ohlasy.info/i/f1970ad0.jpg" caption="Jedna z fotografií, kterou na setkání v Boskovicích pořídili účastníci a sdíleli na Facebooku" width=2048 height=1542 /%}

Na setkání upozornil hromadným mailem boskovické zastupitele a představitele nejrůznějších institucí včetně našich novin člověk podepsaný jako Jaromír Šmíd. Jeho identitu se nám ověřit nepodařilo, ale vzhledem k tomu, že ke zprávě dodal i podrobnější fotografický a informační materiál, zjistili jsme, že svou stopu v Boskovicích tato organizace opravdu má. Fotografie ze setkání v jednom z boskovických zařízení vypadají skutečně velmi přesvědčivě. A na příslušných facebookových profilech lze najít aktivní boskovické kontakty.

„Tu zprávu jsem nerozeslal z důvodu, že bych chtěl někoho skandalizovat, či na někoho ukazovat,“ uvedl následně pro Ohlasy Jaroslav Šmíd. Popisuje, že nejprve se organizaci smál, ale když se jí začal zabývat hlouběji, pochopil z veřejně dostupných internetových zdrojů, že věc je opravdu nebezpečná, a smích ho postupně přešel. „Mým cílem je, aby se to zveřejnilo a na toto nebezpečí upozornilo,“ dodal pro naše noviny.

Organizace se jmenuje Slovenské podílové družstvo ROD, případně používá název Zlatá éra. V Česku pak právně existuje [Česko-moravské podílové družstvo Rozkvět](http://www.cmpdr.cz). Podle Jaromíra Šmída jde o „směs ezo nesmyslů, lží, ekonomicko-protisytémových nesmyslů a lákání lidí na vzdušné zámky“. Nepřítelem jsou elity řídící svět, židé, stát, všichni, kdo věří ve stávající systém. „To vše se děje s jediným záměrem – podkopat důvěru lidí ve stát, nabídnout jim úžasný dokonalý svět bez práce a ve výsledku je samozřejmě obrat o peníze a o rozum,“ píše Jaroslav Šmíd.

Hlavní myšlenka uskupení je podle něj následující: odstranit stávající celosvětový společenský a finanční systém, který je neudržitelný a prohnilý a řídí ho západní elity (židé), a nahradit ho novým. „Ten přichází z nikdy nezaniklého Sovětského svazu, kde se ukrývá bohatství Slovanů a až se tak stane, budou žít lidé v hojnosti bez dluhů a nutnosti vydělávat peníze,“ píše Jaroslav Šmíd. Organizace podle něj operuje vlastními fiktivními bankami, které přetékají bohatstvím a ke štěstí stačí jediné – vstoupit do družstva a platit poplatky.

Na Slovensku před organizací [varuje Slovenská národní banka](https://nbs.sk/aktuality/upozornenie-na-subjekt-slovenske-podielove-druzstvo-rod-druzstvo/). Její činností se u nás zabývá také Jakub Jahl, který se na internetu věnuje zkoumáním sekt a také ROD označuje za sektu.

Religionista Matouš Vencálek z brněnské Masarykovy Univerzity vysvětluje, že religionisté termín *sekta* používají neradi, protože je teologizující a negativně zabarvený a vytratil se jeho původní význam – odštěpení od hlavního náboženského proudu. Proto hovoříme spíše obecně o *nových náboženských hnutích*, z nichž jen zlomek můžeme považovat za nějak společensky nebezpečný.

Při pohledu na prezentaci a aktivity společenství ROD se podle Matouše Vencálka zdá, že jde v prvé řadě o finanční podvod zabalený do hávu ze směsi panslovanského nacionalismu, konspirací a duchovna. „Tyto podvodné aktivity byly ostatně důkladně zdokumentovány i slovenskými médii a zabývá se jimi také tamní policie, takže co se týče nějaké nebezpečnosti tohoto hnutí, zjevné je především právě riziko újmy finanční. Když se podíváme pod vrchol ledovce v podobě družstev, jako je ROD, nalezneme výsostně antisystémové hnutí bojující proti světovému řádu – ve snaze nastolit nový. Samozřejmě s božským mandátem, a popírající legitimitu jakýchkoli současných státních útvarů či institucí. Přívržence podle všeho láká především na vidinu finančního zisku nabízeného těm, kteří se stanou *družstevníky*. Popisovaný duchovně-konspirační rozměr je podle všeho spíše druhotný, ale na ty, kteří se nechají zlákat, může následná postupná indoktrinace působit jako silný kohezní prvek, který je v systému udrží co nejdéle. V případě podobných hnutí nejde o nijak neobvyklý modus operandi,“ popsal pro Ohlasy Matouš Vencálek.