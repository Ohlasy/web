---
title: Kulturní výběr na březen s Danielem Borkem
cover-photo: https://i.ohlasy.info/i/439b8ffe.jpg
author: Tomáš Trumpeš
category: podcast
tags: kultura
---

*V kulturním podcastu každý měsíc shrnujeme to nejzajímavější z boskovické kultury a také si zveme inspirativní hosty, kteří tyto akce pořádají. Naším hostem byl Daniel Borek, pořadatel akce Sekec, sypec, mazec – tedy koncertního večera metalových kapel – a sám aktivní metalový hudebník. Součástí podcastu jsou i pozvánky na vybrané únorové akce, ty si zde můžete také přečíst.*

{% podcast_player file="2025/podcast/borek.mp3" /%}

### Letem světem s klarinetem

V rámci cyklu Krásná hudba můžete přijít ve středu 5\. března v 19 hodin do zámeckého skleníku na koncert komorní hudby pro klarinet a klavír. Pořad nazvaný „Letem světem s klarinetem“ nabídne hudebně pestrá díla německého romantismu, francouzského impresionismu, ruské avantgardy či americké postmoderny. Těší se klarinetista Tomáš Mosler a klavíristka Dana Drápelová.

### Omnion a křest knihy Chlapci a vrazi

Boskovická čajovna a kafírna pořádá v pátek 7\. března od 19 hodin akci v zámeckém skleníku. V prvé řadě jde o koncert, na kterém skladatel a multiinstrumentalista Tomáš Reindl představí svůj sólový projekt Omnion. Autorovým hlavním oborem jsou bicí nástroje a perkuse, indická tabla, arabské a africké bubny, australská didgeridoo a další etnické nástroje, které kombinuje s interaktivní elektronikou. Dále vystoupí DJs Voodoo Piet a O-Charm. A součástí akce bude křest knihy Chlapci a vrazi od Hermanna Ungara.

### Sekec, sypec, mazec Vol. 4

Pokud máte rádi deathmetal, grindcore, crustpunk a rádi byste se odvázali, máte možnost v pátek 7\. března od 20 hodin v Prostoru na už čtvrtém večeru festivalu Sekec, sypec, mazec. Tentokrát zahraje tato pětice tvrdých kytar: Dobytčí Mor z Frýdku-Místku, jihlavská Průmyslová Smrt, Risposta z Přísnotic, Marastic Blues z Dobronic a boskovický Žampach. 

### Lámání chleba 

Posledním hudebním zážitkem v březnu bude benefiční akce Lékařů bez hranic nazvaná Lámání chleba. Kromě koncertu, na kterém vystoupí hardcore punková kapela Innoxia Corpora, disco punk CTIB a rapová crew ZVLN, se bude také promítat film „Where olive trees weep“ o izraelské okupaci palestinských území. Akce se uskuteční v pátek 28\. března od 18 hodin v Prostoru.

### Inkognito–Spoluvina–Rozsudek

Divadlo NABOSO reprízuje ve středu 12\. března od 19 hodin v Prostoru inscenaci Inkognito–Spoluvina–Rozsudek. Ta vznikla zpracováním textů Petra Pazdery Payna.

### Třetí hřiště: Ovečky, ovečky, pojďte domů\!

Velkým potěšením je také pozvánka na premiéru nového autorského představení pražského souboru Třetí hřiště. Trojice herců si přichystala příběh o člověku a vlně. Fascinuje vás vlna? Víte, co se děje mezi ostříháním ovce a přízí smotanou do klubka? Přijďte si to zažít v neděli 23\. března od 16.30 do Prostoru. Představení je určené pro děti od šesti let i dospělé. Následovat bude vlněná dílna.  

### S berlemi za vámi

A jdeme na přednášky a besedy. V Sýpce si budete moct v pátek 7\. března od 19 hodin poslechnout besedu cestovatele Romana Fajmona. Ten na svém facebookovém účtu [S berlemi za vámi](https://www.facebook.com/people/S-berlemi-za-vámi/61563590428962/) přibližuje, jak může vypadat cestování, když se narodíte s dětskou mozkovou obrnou. Dokazuje, že si můžete vybavit obytný vůz, sbalit berle a procestovat celou Evropu. 

### S Hynkem do Bosny podruhé

V úterý 11\. března nás čeká pokračování únorové, hojně navštívené přednášky Hynka Skořepy – opět se vydáme do Bosny a opět budeme poslouchat poutavé vyprávění o přírodě, historii i lidech, kteří v tomto krásném kraji žijí. V Prostoru v 18 hodin.

### Transporty z Terezína do Piski

Paní Marie Wetterová si pravidelně připravuje přednášky o osudu nejen boskovických Židů. Tentokrát se zaměří na transporty z Terezína do Piski. Povídání se uskuteční v židovském obecním domě ve čtvrtek 13\. března v 17 hodin.

### Leoš Boček: Dřevotřískoškrab

Dřevotřískoškrab. To je výstava umělce Leoše Bočka, na které si budete moci prohlédnout jak grafiky, tak tiskové matrice. Přijďte v pátek 21\. března do Prostoru na vernisáž z cyklu Umění zblízka. Další den, v sobotu, bude následovat worskhop, kde se můžete naučit právě originální grafickou techniku, kterou autor vymyslel.

### Mezi příkopy a valy

Na sýpce proběhne v pátek 21\. března v 19 hodin promítání filmu Mezi příkopy a valy a beseda s režisérem Viktorem Portelem. Film o městě Terezíně, který klade otázku: Nakolik jeho neutěšená současnost zrcadlí náš přístup k židovskému utrpení jako takovému?

### Jeden svět

Jeden svět je mezinárodní festival filmů o lidských právech. Každoročně upozorňuje na důležitá témata, která hýbou společností. V Boskovicích festival proběhne v kině Panorama a v Prostoru od 27\. do 29\. března, kdy kromě dopoledního programu pro školy nabídne během tří večerů i program pro veřejnost. 

### BozaCon

Na závěr jedna větší akce, které se v Ohlasech pravděpodobně budeme věnovat ještě speciálně – v sobotu 15\. a v neděli 16\. března se v sokolovně koná BozaCon 2025, festival sci-fi, fantasy, komiksů, gamingu, deskových her a filmů.