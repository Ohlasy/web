---
title: Město představilo dopravní koncepci včetně řešení křižovatky u pošty
cover-photo: https://i.ohlasy.info/i/qta4knz.jpg
author: Tomáš Trumpeš
category: zpravodajství
tags: doprava
---

*V úterý 18\. března představilo město v zámeckém skleníku [novou koncepci dopravy](https://data.ohlasy.info/2025/koncepce-dopravy.pdf). Samotná koncepce i následná debata ukázaly, že přemýšlení o dopravě se už i na menších městech mění. Diskutovalo se i o parkovacích zónách a představeno bylo i nové řešení křižovatky u pošty.*

{% photo src="https://i.ohlasy.info/i/qta4knz.jpg" caption="Křižovatka u hotelu Slávie, ilustrační foto" author="Tomáš Trumpeš" width=4608 height=3072 /%}

Setkání zahájila starostka Jana Syrovátková (Změna22), která vysvětlila, že zatím jde o návrhovou část, takže koncepci bude možné ještě dopracovat i na základě připomínek občanů. Koncepci zpracovala pro Boskovice firma DHV PRO a představil ji ředitel Václav Starý s vedoucím projektu Danielem Bártou. 

Koncepce zpracovává oblast pěší, cyklistické i individuální automobilové dopravy. Vytvoření koncepce předcházela analytická část. Autoři koncepce vycházeli z podnětů veřejnosti vzešlých z dotazníků, poté z podnětů objednatele, odborných materiálů, vlastních průzkumů a svého pohledu na město. Obecně ke koncepci uvedli, že se snažili držet v mezích ekonomických možností města. „Nenavrhujeme revoluci, protože té se nedožijeme,“ vyjádřili se autoři koncepce.

Z průzkumů dopravního chování vyplynulo, že jedna šestina z asi pěti tisíc boskovických domácností nevlastní automobil. Přesto je průměrný počet automobilů na domácnost 1,2. Po městě se polovina lidí pohybuje autem, 44 procent pěšky, 5 procent na kole a jedno procento hromadnou dopravou.

{% datawrapper_chart id="8GtAt" version="3" /%}

### Pěší doprava

V pěší dopravě občané požadují především více přechodů pro bezpečné přecházení a na některých místech doplňování chybějících chodníků. A opravy chodníků, které jsou ve špatném stavu. Silným tématem je bezpečnost u škol. Konkrétní návrhy v koncepci jsou dobudování chodníků na Chrudichromské ulici, propojení obchodů Tesco a Lidl a lepší napojení Kauflandu na stávající infrastrukturu. Navržena je také rekonstrukce chodníku na Legionářské ulici a před městským úřadem na náměstí 9\. května.

Nové přechody by měly přibýt na Havlíčkově ulici u Repete, na ulici 17\. listopadu a na ulici Komenského, dále přechod přes Mánesovu, Janáčkovu a na Sokolské. Dalším požadavkem je napojení Červené zahrady a vůbec východní části města pro pěší. Plánuje se také omezení dopravy u škol, aby se zpříjemnilo přicházení dětí do škol.

Starostka Jana Syrovátková doplnila, že na části těchto opatření už se v přípravné fázi pracuje.

V diskusi zaznívaly nejrůznější návrhy včetně toho, jestli naopak některé chodníky nezrušit, aby se místo nich dala vybudovat parkovací místa. Z druhé strany zazněl i požadavek na to, aby se vytvářela lepší nabídka pro pěší, protože Boskovice mají takovou velikost, že se dá skoro všude dobře dojít pěšky. Lidi ale nesmí automobilová doprava příliš obtěžovat a musí se cítit bezpečně. „Cestou likvidace chodníků jsme nešli, žádnou takovou lokalitu jsme neidentifikovali. Naším záměrem bylo vytvořit podmínky pro udržitelnou dopravu. Velikost města Boskovice je pro nás vhodná pro to, abychom vytvářeli podmínky pro pěší a mimoautomobilovou dopravu, nikoliv abychom vytvářeli podmínky pouze pro individuální automobilovou dopravu,“ vyjádřil se Václav Starý.

{% datawrapper_chart id="wib6T" version="1" /%}

### Automobilová doprava

Mezi občany Boskovic je podle průzkumů stále velká poptávka po obchvatu. Ze starších i nových čísel měření dopravy však jasně vyplývá, že podíl tranzitní dopravy ve městě je tak nízký, že představy o obchvatu jsou nerealistické, jeho přínos by byl velmi malý a tudíž by taková investice nedávala ekonomický smysl. Hustotu dopravy v Boskovicích způsobuje z 85 procent doprava vnitroměstská. Dílčí odpověď na otázku obchvatu by mohla přinést silnice I/73.

Občané také volají po zklidnění dopravy – požadují zóny s maximální povolenou rychlostí dopravy 30 kilometrů v hodině nebo budování ostrůvků. Pak se objevují požadavky na lepší zprůjezdnění konkrétních křižovatek. Počítá se také s tím, že vzniknou nové komunikace v souvislosti s plánovanou novou zástavbou.

Autoři dopravní koncepce navrhují většinu obytných zón ve městě kromě hlavních tahů přesunout do zóny 30\. Vzniká také seznam ulic, které by bylo potenciálně možné zjednosměrnit tak, aby to neublížilo pěší ani cyklistické dopravě a nemělo to negativní dopady na okolí. Jedná se o část Legionářské, Dr. Svěráka, část Švermovy, část Otakara Chlupa, Nerudovu, část Na Vyhlídce a kousek Na Výsluní.

### Cyklistická doprava

Kolo vlastní v Boskovicích 80 procent domácností. Občané by rádi cyklodopravu využívali více, ale očekávají odpovídající infrastrukturu. Volají především po bezpečnější dopravě po městě a zlepšení výjezdů ve směru na Svitávku, Lhotu Rapotinu a Vratíkov.

Kromě stávajících plánů na nové cyklostezky do Svitávky, do Vratíkova a do Sudic je velmi poptávaná i cyklostezka na Lhotu Rapotinu – tu komplikuje plánovaná přeložka a budování Boskovické spojky. 

V centru je navržena páteřní cyklostezka z ulice 17\. listopadu po Komenského na Mánesovu a Janáčkovu, pak by se napojila na cyklostezku na Mladkov. Cyklostezka by měla vzniknout také na náměstí 9\. května, dále jsou naplánovány širší chodníky s povoleným vjezdem cyklistů přes sídliště Komenského a po ulicích Průmyslové a Chrudichromské. Navrženy jsou i cyklopruhy na Sokolské a na dalších okrajových ulicích.

Bez cyklistického řešení zůstává celá východní část města. „V tuto chvíli tam nejsme schopni navrhnout něco, co by bylo schopno dojít realizace,“ vyjádřil se vedoucí projektu Daniel Bárta. Podle něj je potřeba nejdřív vybudovat páteřní trasy plus to, co je dnes navrženo, a za dalších deset nebo patnáct let bude možné navázat i v místech, do kterých se dnes nepustíme. Aktuální návrh pokládá i tak za ambiciózní.

{% datawrapper_chart id="EtImH" version="1" /%}

### Parkování

V průzkumech mezi občany města se poměrně intenzivně objevovaly stížnosti na nedostatek parkování. U části občanů se objevilo volání po rezidenčním parkování. Podle Daniela Bárty musí město k takovému řešení dozrát – nese to s sebou i určitá negativa, ale ve výsledku se občanům parkuje lépe. Parkovací domy jsou příliš drahé řešení a volných míst není nikdy dost. Autoři koncepce Boskovicím i na základě podrobné analýzy parkovacích kapacit jednoznačně doporučují, aby už rezidenční parkování zvážily a snažily se parkování dostat do nějakého režimu pomocí parkovacích zón. Starostka Jana Syrovátková doplnila, že tato problematika je náročná a vyžaduje si samostatnou pozornost a projekt; nyní je město rádo, že má vstupní analytická data.

### Křižovatka u pošty

Autoři koncepce znovu prověřili všechny možnosti řešení křižovatky u pošty, znovu se zabývali přínosy a mínusy jednotlivých variant. Nakonec dospěli k návrhu upravit křižovatku na světelně řízenou, doplnit ji o přechody pro chodce na všech ramenech a s ostrůvky. „To znamená, že křižovatka by mohla být řízená jen ve špičce a mimo špičku by nemusela být nutně řízená. Kapacitně nám to vyšlo tak, že by ve špičce křižovatka převedla intenzity, které zde jsou,“ uvedl Daniel Bárta. Asi největším zásahem je, že by se musela rozšířit Sokolská ulice před křižovatkou, čili by chodník musel ustoupit hlouběji směrem do parkoviště na ulici 17\. listopadu. To je nutné proto, aby se mezi ostrůvky vešly nákladní auta jedoucí od Jevíčka dolů na Sokolskou. Ulice Hálkova bude zaslepená. Celkově by toto řešení podle autorů návrhu zlepšilo situaci pro řidiče i pro pěší.

### Ulice 17\. listopadu

Koncepce řešila také zadání na zklidnění dopravy na ulici 17\. listopadu. V úvodní nejužší části ulice autoři navrhují vymístit autobusové zastávky a ponechat jeden jízdní pruh. A dále rozšířit chodníky, doplnit přechody a obousměrnou cyklostezku. Přechod s přejezdem pro cyklisty je navržen směrem do vnitrobloku k bývalé pekárně. Od ulice 17\. listopadu by bylo odpojeno parkoviště, které by se obsluhovalo pouze od ulice Sokolské. Autobusové zastávky jsou umístěny společně až ve druhé části ulice a je zachován jejich počet s tím, že jedna je doplněna na Sokolskou ulici jako protilehlá k té stávající. „Cílem úprav je humanizace, tedy dání přednosti lidem, co zde chodí. Těch je denně asi dva a půl tisíce. Těch, co tu jezdí, je asi tisíc,“ popsal Daniel Bárta.

Kromě těchto dvou velmi diskutovaných míst, tedy křižovatky u pošty a ulice 17\. listopadu, přináší koncepce ještě další konkrétní náměty drobnějších úprav dalších křižovatek a míst ve městě. Vedoucí projektu Daniel Bárta na závěr setkání uvedl, že všechno jsou pouze návrhy a studie, o kterých se bude dál diskutovat a budou se konkrétně rozpracovávat.