---
title: Jak bude vypadat nová boskovická knihovna? Ve skleníku proběhla prezentace soutěžních návrhů
cover-photo: https://i.ohlasy.info/i/b0c032e3.jpg
author: Tomáš Znamenáček
category: zpravodajství
tags: architektura knihovna
---

*Zájemci o architekturu a budoucnost Boskovic se v úterý 11\. března sešli v zámeckém skleníku. Výsledky soutěže na novou knihovnu zde prezentovali a komentovali zástupci města, soutěžní poroty i spoluautor vítězného návrhu, který Ohlasy již dříve [stručně představily v samostatném textu](https://ohlasy.info/clanky/2025/02/nova-knihovna.html). Nová knihovna vznikne na dlouhodobě zvažovaném místě na ulici Kapitána Jaroše rekonstrukcí bývalé budovy ZZN, cena rekonstrukce se v tuto chvíli odhaduje na 80 milionů.*

{% photo src="https://i.ohlasy.info/i/b0c032e3.jpg" caption="Prezentace soutěžních návrhů v zámeckém skleníku" author="Tomáš Znamenáček" width=5550 height=3700 /%}

Starostka Jana Syrovátková, sama profesí architektka, v úvodu setkání prohlásila, že navrhovat knihovnu je snem každého architekta. Na místě o tom nebylo pochyb – vystavené desítky soutěžních návrhů zaplnily zámecký skleník od přízemí až po galerii v patře. Předseda soutěžní poroty Vítězslav Nový vyzdvihl, kolik různých pohledů na řešený problém Boskovice dostaly od týmů nejen z Česka, ale i Slovenska, Německa, Belgie či Itálie. Dodal také, že si porota dala velkou práci s posuzováním finanční stránky návrhů, aby město mělo jistotu, že vítězný návrh půjde postavit a provozovat za rozumné náklady. „Toto kritérium jsme velice bedlivě sledovali. Všechny ty oceněné návrhy jsou podle nás realizovatelné, nejedná se o nějaké architektonické vzdušné zámky. Jsou to věci, které může investor dotáhnout do úspěšného konce.“

Místostarosta pro kulturu Lukáš Holík připomněl, že Boskovice bývaly na poli architektonických soutěží „černou ovcí“. Narážel tím například na dlouholetou neochotu města soutěže vůbec vypisovat – nebo na soutěž na sportovní halu, kterou město před pěti lety připravovalo samo za podmínek kritizovaných Českou komorou architektů a nakonec ji muselo [dvakrát zrušit kvůli potížím v zadání](https://ohlasy.info/clanky/2020/12/soutez-zrusena.html). „Dnes máme za sebou druhou soutěž a vidíme, že to není nic složitého. Jsem moc rád, že jsme se k tomu rozhodli a peníze na soutěže dali. Výsledky si dnes můžete prohlédnout sami,“ dodává Lukáš Holík.

Sekretář soutěže David Mikulášek pak zopakoval, že se porota snažila vybrat návrh s ohledem nejen na krásu a funkčnost, ale i cenu. Vítězný návrh Jana Doubka a Soni Minárechové podle něj všechna tato kritéria splňuje: „Všechny tři parametry jsou důležité, všechny musí být v nějakém souladu. Jsem přesvědčen, že se tento soulad podařilo najít,“ dodává.

Zástupce autorského týmu Jan Doubek ve své prezentaci nejprve ocenil možnost zúčastnit se soutěže, která podle něj svou anonymitou zaručuje soutěžícím transparentnost a rovnost příležitostí. Knihovna podle něj není jen místem pro půjčování knih, ale i centrem pro vzdělávání, kulturu a komunitní život města; autorský tým ji vnímá jako otevřený veřejný prostor pod střechou. Na stávajícím objektu vidí problematicky zejména dispozici, nedostatek světla v interiéru a nefunkční veřejný prostor kolem budovy. Výsledný návrh se snaží o citlivou adaptaci stávajícího objektu s využitím jeho předností, ale přitom radikálně mění jeho vnitřní logiku.

{% photo src="https://i.ohlasy.info/i/b41ff01b.jpg" caption="Celkové řešení a veřejný prostor" author="Jan Doubek a Soňa Minárechová" width=4000 height=2241 /%}

{% photo src="https://i.ohlasy.info/i/2134c31a.jpg" caption="Pohled z ulice Kapitána Jaroše" author="Jan Doubek a Soňa Minárechová" width=4000 height=2242 /%}

{% photo src="https://i.ohlasy.info/i/f387060a.jpg" caption="Propojovací hala, kterou jde projít z takzvané Obchodní uličky od náměstí do kavárny či na dvorek za knihovnou" author="Jan Doubek a Soňa Minárechová" width=4000 height=2889 /%}

{% photo src="https://i.ohlasy.info/i/4b40c8b9.jpg" caption="Vnitřní schodiště prosvětlené střešním světlíkem" author="Jan Doubek a Soňa Minárechová" width=4000 height=2235 /%}

{% photo src="https://i.ohlasy.info/i/09c3865b.jpg" caption="Úprava dvora" author="Jan Doubek a Soňa Minárechová" width=4000 height=2247 /%}

Pokud vás projekt zaujal, můžete se podívat na [celou prezentaci](https://data.ohlasy.info/2025/knihovna-prezentace.pdf) (PDF, 7 MB) nebo počkat na duben, kdy Ohlasy přinesou s jeho autorským týmem rozhovor.

---

Výsledky soutěže na novou knihovnu byly v zámeckém skleníku představeny zhruba rok poté, co na tomtéž místě proběhla prezentace vůbec první regulérní veřejné architektonické soutěže v Boskovicích, a to na [generel sportovního areálu Červená zahrada](https://ohlasy.info/clanky/2023/12/cervenka-vitez.html). Další veřejná soutěž, konkrétně na sportovní halu v tomto areálu, [v současnosti probíhá](https://ohlasy.info/clanky/2025/01/hala-soutez.html), vítěz by měl být znám na podzim.

Pro samotnou knihovnu, která v současnosti sdílí nevyhovující prostory s městským úřadem, hledají Boskovičtí lepší místo už desítky let. V posledních letech se město snažilo knihovnu postavit podle studie [věnované pozdějším městským architektem Zdeňkem Fránkem](https://ohlasy.info/clanky/2017/03/knihovna-zzn.html), projekt ale trpěl vysokými náklady a byl opakovaně napadán účastníky stavebního řízení, takže jej město [po sedmi letech odložilo](https://ohlasy.info/clanky/2024/04/knihovna-zzn.html) a vydalo se cestou standardní architektonické soutěže. „My po tom teď půjdeme jako tygr v masně a tu knihovnu tady postavíme,“ uzavírá místostarosta Lukáš Holík.