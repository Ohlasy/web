---
title: "Z radnice: Organizační změny v nemocnici, zápis do MŠ, harmonogram rekonstrukce parku u skleníku, veřejné osvětlení"
cover-photo: https://i.ohlasy.info/i/a094b8af.jpg
author: Tomáš Trumpeš
category: zpravodajství
---

*Novinky z boskovické radnice, které oznámila po jednání městské rady na konci února část vedení města – místostarosta Lukáš Holík (Naše Boskovice) a a tajemník David Škvařil. Starostka Jana Syrovátková (Změna22) a místostarosta Radek Šamšula (Piráti) se tentokrát omluvili.*

{% photo src="https://i.ohlasy.info/i/a094b8af.jpg" caption="Vizualizace chystané podoby parku u skleníku" author="ea architekti" width=1920 height=1011 /%}

V úvodu tiskové konference vedení města představilo výsledky architektonické soutěže na novou boskovickou knihovnu. Tématu jsme věnovali [samostatný text](https://ohlasy.info/clanky/2025/02/nova-knihovna.html).

### Organizační změny v nemocnici

Městská rada, která je zároveň valnou hromadou společnosti Nemocnice Boskovice, schválila změnu organizačního řádu nemocnice, který určuje strukturu pozic a kompetencí. Úprava podle vedení města směřuje k zjednodušení a synchronizaci jednotlivých řídících a obslužných procesů. 

Změny se týkají hlavně manažerských kompetencí ve vedení a technických záležitostí, tedy ne vlastního výkonu lékařské péče. Například úsek interního auditu a finanční kontroly přechází přímo do působnosti jednatele, do nemocnice se také vrací funkce ekonomického náměstka namísto vedoucího vedoucího ekonomického odboru. „Organizační úpravy projednala i dozorčí rada, která to vzala na vědomí,“ doplnil místostarosta Lukáš Holík.

Podle místostarosty Lukáše Holíka bylo jednání rady velmi náročné, trvalo sedm hodin a řešila se knihovna, takže se radní nedostali k debatě o výběrovém řízení na nového jednatele, který by nahradil starostku Janu Syrovátkovou, která nemocnici dočasně řídí. „Tato věc se bude muset znovu otevřít,“ uvedl místostarosta s tím, že se v první půli března chystá mimořádné i standardní jednání rady, kde se věc bude řešit.

### Doprava

Město vybralo dodavatele pro letošní opravy místních komunikací. Ujme se jich firma Deas.

Na ulici Rovná dojde k dopravní změně – úsek z povolenou rychlostí 70 kilometrů v hodině se zkrátí od posledního vjezdu k chatám po pravé straně po areál firmy Deas. Ve zbylém úseku se rychlost snižuje na 50 kilometrů v hodině. „Je to z toho důvodu, že tam vznikla ulice Luční, je tam daleko větší pohyb občanů než v minulosti,“ vysvětlil Lukáš Holík.

### Dotace trenérům

Rada schválila dotace na podporu sportovních trenérů mládeže. Fotbalisté dostanou přes 161 tisíc, hokejisté z HC přes 40 tisíc a SKMB přes 90 tisíc, přes 70 tisíc dostane Orel, přes 86 tisíc Elite Sport, přes 31 tisíc Minerva a přes 17 tisíc Polez s námi. Celková částka půl milionu korun je stejná jako loni.

### Finance pro hasiče

Hasičskému záchrannému sboru přispěje město ze svého rozpočtu částkou 100 tisíc korun. Hasiči je použijí na úpravu vnitřních prostor svého zázemí. „Hasičům děkujeme za spolupráci, které si vážíme, ve městě nám pomáhají s řadou věcí,“ odůvodnil dar místostarosta Lukáš Holík.

### Lanová dráha pro děti

Město se pokusí získat dotaci na lanovou dráhu pro děti od 3 do 14 let, příslušný dotační program vyhlásila místní akční skupina MAS Boskovicko Plus. Celkové náklady jsou vyčísleny na 250 tisíc korun, dotace by v případě úspěchu pokryla 200 tisíc. Lanová dráha by byla umístěná v Červené zahradě.

### Krajské dotace

Na Jihomoravském kraji žádá město o dotaci 63 tisíc korun na podporu rodinné a seniorské politiky. V případě obdržení bude dotace využita zejména na provoz Senior Pointu a k pronájmu bazénu v městských lázních pro zdravotní mezigenerační cvičení ve vodě, které je mezi seniory velmi oblíbené.

Další krajská dotace je vypsaná na podporu údržby cyklistických komunikací a běžeckých lyžařských tratí. Boskovice žádají 63 tisíc na údržbu cyklostezek, dalších 27 tisíc přidají na spoluúčast.

### Zápis do mateřské školy

Zápis do mateřských škol na příští školní rok bude probíhat v úterý 6\. května od 8 do 16 hodin na všech třech pracovištích – MŠ Lidická, MŠ Na Dolech, MŠ Komenského. Během letních prázdnin bude některá ze školek otevřena po celou dobu kromě posledního týdne v srpnu. „Návrh paní ředitelky byl, aby bylo zavřeno ještě jeden další týden, ale rada se ztotožnila s tím, aby bylo zavřeno jen v tom jednom posledním přípravném týdnu,“ popsal tajemník David Škvařil.

### Harmonogram opravy parku

Město získalo dotaci na opravu parku u zámeckého skleníku a pustí se tedy do rozsáhlé investice za skoro 90 milionů korun. Dotace pokryje polovinu. Nyní se město zabývá plánováním celé investiční akce. Podle místostarosty Lukáše Holíka je příprava opravdu zásadní a město ještě čeká několik jednání. Do konce roku jsou ještě nasmlouvané akce ve skleníku, takže samotná akce na místě by měla začít po Novém roce. Podle dotačních podmínek musí být hotovo do konce roku 2027, ale město by chtělo stihnout hlavní práce tak, aby letní kino i park u skleníku mohly fungovat už v hlavní letní sezóně roku 2027\. „To bychom chtěli stoprocentně stihnout. Stavba by měla trvat rok a tři měsíce až rok a půl,“ uvedl Lukáš Holík. V létě 2026 bude letní kino promítat filmy, ale nebude zde pravděpodobně možné pořádat větší koncerty – kino bude totiž po určitou dobu přístupné jen shora, takže do něj nebude možné přivézt potřebnou techniku.

### Veřejné osvětlení

Po tiskové konferenci místostarosta Lukáš Holík ještě písemně doplnil novinářům informace k veřejnému osvětlení. Město získalo dotaci skoro 14 milionů korun a díky tomu probíhá ve čtyřech etapách ve městě výměna světel. Po dokončení se předpokládá úspora asi 1,3 milionu korun za rok.

Nové osvětlení je výrazně méně intenzivní, na což si část občanů stěžuje. Město proto nechalo provést po prvních dvou etapách kontrolní měření, které potvrdilo, že nové osvětlení splňuje všechna kritéria. „Naším cílem však není jen efektivita, ale především bezpečnost a komfort. Proto, i když splňujeme požadované normy, necháme odbornou firmou zpracovat komplexní studii, která navrhne doplnění světelných bodů tam, kde by mohly být potřeba,“ uvedl místostarosta Lukáš Holík. 

Problematickým místem zůstává ulice Otakara Kubína, kde dochází k občasným výpadkům veřejného osvětlení. „Přestože jsme vyzkoušeli různá řešení, problém se stále vrací. Proto jsme se rozhodli pro kompletní výměnu kabeláže v této oblasti, abychom zajistili dlouhodobou stabilitu osvětlení,“ doplnil Lukáš Holík.