---
title: "Z radnice: Činnost policie, oslavy konce války, posílení kybernetické bezpečnosti úřadu a koncepce dopravy"
cover-photo: https://i.ohlasy.info/i/e0165d45.jpeg
author: Tomáš Trumpeš
category: zpravodajství
---

*Novinky z boskovické radnice, které oznámilo po jednání městské rady v první polovině března vedení města – starostka Jana Syrovátková (Změna22), místostarostové Lukáš Holík (Naše Boskovice) a Radek Šamšula (Piráti) a tajemník David Škvařil.*

{% photo src="https://i.ohlasy.info/i/e0165d45.jpeg" caption="Nárožní dům u radnice, pamětník bombardování na konci druhé světové války" author="Tomáš Znamenáček" width=4896 height=3264 /%}

### Zprávy policie za loňský rok

Tiskové konference se jako hosté účastnili představitelé městské i státní policie, kteří městské radě představili zprávy o své činnosti v loňském roce. Oba si pochvalovali vzájemnou spolupráci i spolupráci s radnicí.

Městská policie řešila loni přes 8 tisíc událostí – od různých závad, přes přestupky až po trestnou činnost. Od občanů policie přijala přes 1600 oznámení. „To svědčí o tom, že lidí nás opravdu potřebují. Naším cílem jsou klidné ulice a větší pocit bezpečí,“ uvedl David Krátký. A doplnil, že policie hodně investuje a využívá nových technologií. Jako příklad uvedl monitoring míst, kde se srocují problematicky se chovající občané a dochází zde k protiprávnímu jednání – strážníci zde umisťují zvukové detektory. „Podotýkám, že to není žádné odposlouchávání. Je to zařízení, které je schopno detekovat výbuch, výstřel, výkřik nebo rozbíjení skla,“ vysvětlil šéf boskovické městské policie. Nejproblematičtější místa jsou parčík u autobusového nádraží a ulice 17\. listopadu. Největší podíl řešených událostí ale tvoří jako obvykle přestupky v dopravě.

Martin Doskočil za státní policii doplnil, že v loňském roce nedošlo k žádným výrazným negativním událostem, které by zásadně ovlivnily bezpečnostní situaci ve městě. „Občané nemuseli mít obavu, že by se dělo něco, co by policie nezvládala,“ vyjádřil se vedoucí boskovického oddělení státní policie Martin Doskočil. Zároveň dodal, že policie se potýká s nedostatkem lidí. „Stále nám chybí policisté, hledáme nové,“ popsal s tím, že než bude na oddělení plný stav, asi ještě nějaký čas uplyne.

### Oslavy 80\. výročí konce 2\. světové války

Boskovice se připravují na oslavy 80\. výročí konce druhé světové války. Město podepsalo smlouvu se společností [Post Bellum](https://www.postbellum.cz) na vytvoření filmu, výstavy a prezentace, které výročí připomenou. Do oslav se zapojí i další partneři jako boskovické muzeum, Klub přátel Boskovic či Paměť národa. Hlavní část oslav proběhne od 27\. dubna do konce května.

Právě 27\. dubna bude zahájena panelová výstava Poslední dny války, která představí válečné události ve městě a v regionu. Ve vestibulu radnice bude vystaven originální motor letadla Spitfire. Proběhne také koncert Symfonického orchestru města Boskovice v sokolovně.

V pondělí 5\. května proběhne pietní akt u muzea a odhalení dvou panelů o [náletu, ke kterému zde došlo](https://ohlasy.info/clanky/2020/05/boskovicky-nalet.html). Ve středu 7\. května bude promítnut nový film, proběhne happening a koncert skupiny Sugarcutes. Ve čtvrtek 8\. května je naplánován pietní akt u památníku u pošty. Dále je na 22\. května naplánována přednáška Michala Plavce, který se právě obdobím konce druhé světové války u nás zabývá.

Podle místostarosty Lukáše Holíka chce město letos k oslavám výročí přistoupit velmi důstojně – a to i vzhledem k situaci, která nyní v Evropě panuje. Starostka Jana Syrovátková doplnila, že při těchto kulatých oslavách máme možná poslední příležitost potkat se osobně s lidmi, kteří tyto hrůzné události zažili. „To je velmi silná věc. Obzvlášť v dnešní době, když vidíme komplikovanou situaci ve světě, bychom si měli tyto hrůzy připomenout, uvědomit si, co lidé dokážou a poučit se – aby se toto nestalo nejen naší, ale ani příštím generacím,“ vyjádřila se starostka Boskovic.

### Šatník 

Radní schválili žádost blanenské Charity o možnost využívat část městského domku v horní části ulice Kapitána Jaroše. Charita zde zřídí takzvaný Šatník – tedy místo, kde bude skladováno ošacení pro osoby bez domova, které si sem pro ně budou docházet a bude jim dvakrát týdně vydáváno.

Aktuálně je budova využívána pro pracovní zázemí a činnost pracovníků přijatých na pomocné úklidové práce pro město, dále je využívána jako nezbytné skladovací zázemí pro mobiliář města před jeho vyřazením a také je zde umístěn sklad materiálu. 

### Dar na oslavy SPgŠ

Město daruje 10 tisíc korun na pořádání oslav 75\. výročí založení Střední pedagogické školy v Boskovicích. Akce se bude konat 28\. března a zahrnuje dvě akademie určené pro veřejnost s kulturním programem, vystoupení souboru Velen, dále výstavu prací žáků v prostorách školy i sokolovny, vydání almanachu k výročí a den otevřených dveří.

### Nejlepší sportovec, družstvo a trenér

Rada odsouhlasila vyhlášení XXI. ročníku ankety nejlepší sportovec, družstvo a trenér. Nominace navrhnou sportovní kluby z Boskovic. Ty nominují sportovce nejen ze svého klubu, ale mohou vybrat i z klubů ostatních. Podmínkou je působení v boskovickém klubu. Slavnostní vyhlášení ankety proběhne 1\. května na Boskovických bězích.

### Posílení kybernetické bezpečnosti úřadu

Město uspělo se žádostí o dotaci na projekt Posílení kybernetické bezpečnosti městského úřadu. Z Národního plánu obnovy tak dostane více než 13 milionů korun, k tomu město přidá 1,5 milionu korun spoluúčasti. Projekt zabezpečuje IT systémy a služby, které úřad provozuje a nabízí. „Ochrana v této oblasti je velmi důležitá,“ uvedl tajemník David Škvařil. 

### Dotace pro MSSS

Městská správa sociálních služeb bude žádat o třímilionovou ministerskou dotaci na modernizaci vnitřního vybavení. V případě úspěchu by byly peníze využity na částečnou obnovu nejstaršího vnitřního vybavení Domova pro seniory – lůžka, zvedáky a rehabilitační pomůcky. Dotace může pokrýt 75 procent nákladů.

### Opravy městských bytů

V letošním roce se městu uvolnil větší počet bytů, majetkový odbor proto požádal, aby se v rámci rozpočtu přesunulo půl milionu korun na jejich opravy. Jedná se pouze o přesun financí určených původně na opravu nebytových prostor, takže opatření již nemusí schvalovat zastupitelstvo.

### Koncepce dopravy

Novou koncepci dopravy představí město na setkání s veřejností v úterý 18\. března od 16 hodin v zámeckém skleníku. Koncepci představí ředitel firmy DHV PRO Václav Starý. Hlavními tématy budou automobilová doprava, cyklodoprava a parkování. „Na koncepci se pracovalo asi rok a půl. Jsou tam navržena i konkrétní řešení uzlových bodů, není to pouze teoretický materiál. Odpovídá i na naše palčivá témata, jako je křižovatka pod poštou, řešení cyklodopravy, bezpečnost, parkování a podobně,“ uvedla starostka Jana Syrovátková.