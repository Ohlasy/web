---
title: Rok a půl do voleb aneb Co se (ne)děje na boskovické politické scéně
cover-photo: https://i.ohlasy.info/i/272b5426.jpg
author: Tomáš Trumpeš
category: názory a komentáře
tags:
    - politika
    - komunální volby 2026
---

*Přesně za rok a půl nás čekají komunální volby. To to letí, že? Komentář k aktuálnímu rozložení pozic a sil na boskovické politické scéně napsal Tomáš Trumpeš.*

{% photo src="https://i.ohlasy.info/i/272b5426.jpg" caption="Zasedání boskovického zastupitelstva" author="Tomáš Trumpeš" width=4032 height=3024 /%}

V minulých komunálních volbách v roce 2022 Boskovice zaznamenaly určité vzedmutí zájmu o politiku a nebyla nouze o zajímavé strategické tahy. Do voleb šla dvě silná nová uskupení, byť jedno vzniklo transformací místního hnutí ANO. Do toho vznikla jako snaha spojit síly konzervativní pravice i v Boskovicích koalice SPOLU, po čtyřleté opoziční práci útočili stále ještě relativně čerství Piráti, Sociální demokracie šla poprvé do voleb s oblíbeným Petrem Malachem jako lídrem a na politickém okraji se zformovalo spojenectví SPD a Trikolory. Kromě toho se urodilo několik dalších subjektů, kterým se nakonec do zastupitelstva probojovat nepodařilo.

Rok a půl před dalšími volbami je dnes situace úplně jiná. Kromě samotného vývoje v jednotlivých uskupeních ji navíc zásadně ovlivňují dvě věci: voliči v minulých volbách dali jasně najevo, že o tak pestrou nabídku nestojí a z kandidujících deseti politických formací jich do zastupitelstva pustili jen šest. A do toho se nová vládnoucí koalice rozhodla [snížit počet zastupitelů ve městě](https://ohlasy.info/clanky/2024/10/z-radnice.html), což bude mít pravděpodobně za výsledek další zúžení politické scény. Je zde však i jeden protitrend – podle signálů, které strany vypouštějí, to vypadá, že koalice SPOLU nebude pokračovat.

Kdo nám tedy zbývá mezi relevantními politickými hráči?

Starostka Jana Syrovátková (Změna22) jasně deklarovala, že chce funkci obhajovat a ve své práci pokračovat. Místostarosta Lukáš Holík (Naše Boskovice) také opakovaně říká, že nemíří do vyšší politiky a stále ho zajímají Boskovice. Už dvakrát mu nevyšel útok na nejvyšší pozici, i když minule byl velice blízko – sám získal největší počet hlasů a jeho uskupení se těsně propadlo na druhé místo až po spočtení posledního okrsku. Je tedy pravděpodobné, že to zkusí ještě do třetice.

Třetí dnešní koaliční stranou jsou Piráti. Ti zažívají na celostátní úrovni něco jako rozklad v přímém přenosu a v Boskovicích se jejich aktivita postupně zúžila na práci jediného člověka. Pokud druhý místostarosta Radek Šamšula nebude mít chuť obhajovat jako lídr už tak nepříliš silnou pozici místních Pirátů, je dost nepravděpodobné, že by strana sestavila relevantní kandidátku.

Sociální demokraté v Boskovicích dokázali v minulých volbách naopak uspět navzdory celostátnímu trendu a jako s relevantní silou je třeba s nimi počítat. Asi ne jako s aspirantem na vítězství ve volbách, ale můžou udělat takzvaně *slušný výsledek* a usilovat o významnější pozici v příští koalici.

ODS stále nemá lídra. Pokud se bude chtít po očekávaném rozpadu SPOLU zařadit opět mezi hlavní politické hráče a adepty na určující politickou sílu ve městě, musí zkrátka představit respektuhodného kandidáta na nejvyšší pozici. Ještě nějaký čas na to má, i když rok a půl do voleb už není moc a čas se krátí. Pokud chce někdo opravdu uspět, nemůže do kampaně naskočit na poslední chvíli, zejména pokud to bude nová tvář, která dnes nesedí v zastupitelstvu.

Otázka je, co bude se dvěma zbylými partnery z koalice SPOLU. TOP 09 je na celostátní úrovni po avizovaném konci předsedkyně Markéty Pekarové Adamové tak marginalizovaná, že si někteří komentátoři kladou otázku, jestli strana ještě reálně existuje a proč. V boskovickém zastupitelstvu má dnes jeden mandát a je otázka, jestli samostatně může vůbec pomýšlet na jeho obhajobu. O moc lépe na tom nejsou ani lidovci – celostátně mají minimální preference a ani v Boskovicích už zdaleka nedosahují své dřívější podpory. Mají výhodu oblíbené lídryně Dagmar Hamalové, ale zároveň obrovskou nevýhodu v přímé konkurenci Změny22, která dokázala do svých řad integrovat nemalou část místní katolické komunity. Při snížení počtu zastupitelských mandátů nejspíš nemůžou ani TOP 09 ani KDU-ČSL pomýšlet na extra dobrý politický výsledek.

Vývoj na pravém okraji politické scény je nejasný, ale vzhledem k rozložení politických nálad ve společnosti je pravděpodobné, že pokud se voleb opět zúčastní nějaká aspoň základně funkční formace, jeden nebo dva zastupitelské mandáty si odkrojí.

A co dál? Dál asi nic. V Boskovicích je sice obvyklé, že se do voleb vrhnou různé formace, které si během volebního období ve veřejné debatě nic neodpracovaly, ale po minulé zkušenosti už víme, že na to voliči nenaskočí. A ví to i oni, takže by je to mohlo demotivovat. 

A zatím nejsou žádné náznaky, že by se mohlo opět objevit nové uskupení s daleko větší energií, aktivitou, personální silou i schopností investovat do přesvědčivé kampaně. V tomto ohledu nelze očekávat, že by příští volby ovlivnil podobný nový fenomén, jako byla v roce 2022 Změna22.

Zatím to tedy vypadá, že hlavní politický souboj se odehraje mezi dnešními koaličními partnery: Janou Syrovátkovou a její Změnou22 a Lukášem Holíkem a jeho uskupením Naše Boskovice. Promluvit by do toho mohla dnešní pravicová opozice a pravděpodobně tak bude chtít učinit. Jen stále nevidíme kandidátku či kandidáta na starostenský post. A je zde riziko, že se rozpadem SPOLU hlasy rozmělní a ani samostatná ODS nebude dostatečně silná, aby mohla pomýšlet na vítězství.

Samostatnou otázkou je pak koaliční potenciál jednotlivých uskupení a jejich vlastní partnerské preference. Ty jsou po letech v Boskovicích docela nepřehledné, takže pokud bychom vnímali politiku taky trochu jako dramatické představení, máme asi v této oblasti na rozdíl od nových postav na scéně zaděláno na možná překvapení. Doby, kdy šly do voleb dva víceméně jasně vymezené bloky, jsou v Boskovicích zdá se pryč. Pokud si představíme, že po volbách budou o koalici vyjednávat Jana Syrovátková, Lukáš Holík, někdo z ODS, Petr Malach a možná Dagmar Hamalová, přičemž domluvit se budou muset tři z nich, může to dnešní optikou dopadnout prakticky jakkoliv. Jako nejméně pravděpodobné se paradoxně možná jeví pokračování stávajícího spojenectví Změny22 a Našich Boskovic, i kdyby dohromady opět získaly potřebnou většinu.

Závěrem by se dalo říct, že nelze vyloučit, že až do voleb nás už čeká na boskovické politické šachovnici jediné překvapení – totiž kdo bude lídrem pravicové opozice. Velice napínavý ale může být průběh a výsledek povolebních vyjednávání, pokud se do té doby vzájemná náklonnost jednotlivých stran nějak jasněji neprojeví.