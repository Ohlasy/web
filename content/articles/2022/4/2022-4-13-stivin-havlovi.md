---
title: Pro Ukrajinu budou hrát v Boskovicích Irena & Vojtěch Havlovi s Jiřím Stivínem
cover-photo: https://i.ohlasy.info/i/eb0ed895.jpeg
author: Jan Hocek
category: zpravodajství
tags:
    - válka na Ukrajině
---

*V evangelickém kostele v Boskovicích  se ve čtvrtek 28. dubna od 19.00 uskuteční Benefiční koncert pro Ukrajinu. Jeho aktéry budou Jiří Stivín a Irena & Vojtěch Havlovi.*

{% photo src="https://i.ohlasy.info/i/eb0ed895.jpeg" %}

Koncert slibuje výjimečný zážitek. Bude mít tři části: sólové vystoupení Jiřího Stivína, malý koncert Havlových a posléze společná improvizace všech tří aktérů. Koncert vzešel z iniciativy manželů Havlových a koná se ve spolupráci s Prostorem čili boskovickým Unijazzem, místním evangelickým sborem Českobratrské církve evangelické a Diecézní charitou Blansko, která bude rovněž příjemcem benefice. Umělci zahrají bez nároku na honorář a výtěžek bude věnován na podporu služeb souvisejících s pomocí ukrajinským válečným uprchlíkům v našem regionu.

Hudební spolupráce Jiřího Stivína a Vojtěcha Havla začala již v roce 1984 – to ještě chyběla Irena – kdy na koncertech Stivín improvizoval se skupinou Trijo, kde Vojtěch hrál na violoncello. Trijo bylo svého času výjimečné uskupení, jež v neobvyklém nástrojovém složení spojovalo jazz, vážnou hudbu, minimalismus i volnou improvizaci. Kromě Vojtěcha jej tvořili saxofonista Václav Bratrych a perkusista Petr Chlouba. Později začali Stivín a Havel hrát v duu, hlavně v legendárním pražském jazzovém klubu Reduta. Jejich koncerty byly čirou improvizací. Spolupráce vyvrcholila výtečným Stivínovým albem Status Quo Vadis z roku 1987, na kterém hrají ještě Michal Pavlíček, Klaudius Kryšpín – to byl čas zákazu Pražského výběru – a Iva Bittová. 

V polovině osmdesátých let minulého století vznikla experimentální formace Capella Antiqua e Moderna, v níž se Vojtěch Havel potkává s Irenou. Spolu pak do roku 1990 doprovázejí také písničkáře Oldřicha Janotu. Poté natočili celou řadu vlastních autorských alb, ovlivněných především indickou lidovou a duchovní hudbou, a spoludefinovali tak de facto relaxační a meditační hudbu u nás.

Společná improvizace Stivína a Havlových, která zazní ve třetí části benefičního koncertu v boskovickém evangelickém kostele, bude inspirovaná krásnou akustikou i náladou, již vytvoří přítomní posluchači. Předtím odehraje Jiří Stivín sólový set, při němž již tradičně vystřídá klarinet, saxofon a všechny možné flétny, a samostatně také Irena a Vojtěch Havlovi s violami da gamba, violoncellem, klavírem a varhanami. Dozajista zazní jejich opojná směs jazzu, ambientu, baroka, meditativní, experimentální a minimalistické hudby. „Vše se bude proplétat, propojovat, proudit,“ dodává Vojtěch Havel, „vše se stane jednou společnou hudební řekou.“