---
title: "Z radnice: Výběrové řízení na projektanta haly, zápis do školky, konec zahrádky na asfaltě"
perex: Novinky z boskovické radnice, které vedení města oznámilo před polovinou dubna po zasedání městské rady.
cover-photo: https://i.ohlasy.info/i/fa2a2a20.jpeg
author: Tomáš Trumpeš
category: zpravodajství
---

*Novinky z boskovické radnice, které vedení města oznámilo před polovinou dubna po zasedání městské rady. Tiskové konference se zúčastnili všichni zástupci vedení města – starosta Jaroslav Dohnálek (ODS), místostarosta Petr Malach (ČSSD) a místostarostka Michaela Žejšková (TOP 09).*

{% photo src="https://i.ohlasy.info/i/fa2a2a20.jpeg" caption="Zahrádka nad masnými krámy v židovském městě, tedy v místě zvaném „na asfaltě“" author="Tomáš Znamenáček" %}

V úvodu tiskové konference vedení města informovalo také o opatřeních a plánech souvisejících se zvládáním vlny válečných uprchlíků z Ukrajiny. K tématu připravujeme samostatný článek.

### Pandemická situace

Covidová čísla stále klesají, v celé České republice i v regionu. Růžová ale bohužel stále není situace v boskovické nemocnice, kde bylo na standardním covidovém oddělení okolo 10. dubna stále ke dvaceti pacientům s pozitivním testem.

### Dotace pro domy v památkové zóně

Městská rada se zabývala dotací určenou pro domy, které nejsou prohlášeny památkami, ale stojí v městské památkové zóně. Od letoška zde došlo ke změně a majitelé mohou žádat o víc peněz na jeden projekt. Sešlo se 5 žádostí na celkem více než 1,2 milionu korun. Rozpočet počítá s částkou půl milionu korun; starosta Jaroslav Dohnálek uvedl, že rada většinově souhlasila s návrhem komise pro památkovou zónu na rozdělení peněz. Finálně bude o přidělení dotací rozhodovat zastupitelstvo.

### Opravy chodníků

Rada schválila dodavatele velkoplošných oprav chodníků. Ty budou letos probíhat na těchto místech: na pravé straně ulice Bedřicha Smetany, na Gagarinově, na Sokolské od ulice Bedřicha Smetany po Kras, na Mánesově od světelné křižovatky ke COOPu, na pravé straně ulice Svatopluka Čecha od Hybešovy po Legionářskou a také schodiště před bytovými domy číslo 50, 46 a 48 na Hybešově ulici.

### Nafukovací hala

Vybrán byl dodavatel projektové dokumentace na nafukovací halu, která má vyrůst v tenisovém areálu v Červené zahradě. Na umístění nafukovačky musí být vyhotoven projekt; podle starosty by neměl být nijak složitý, jedná se především o napojení sítí a technické zázemí. Vyjádření síťařů a projekt by mohly přípravu o něco zdržet, stále se ale počítá se zprovozněním haly v podzimních měsících.

### Výběr projektanta sportovní haly

Po několika odkladech městská rada spustila výběr projektanta sportovní haly v Červené zahradě podle návrhu AV atelieru. Zadávací řízení bylo vyhlášeno, místostarostka Michaela Žejšková doplnila, že termín pro podání nabídek je 23. května a pokud by se nic neprodlužovalo, mohla by rada v polovině června projektanta potvrdit. Pak následují další lhůty a smlouva by mohla být podepsaná nejdříve v polovině července.

Zadání projektu, na kterém není větší politická ani odborná shoda, až takto těsně před zářijovými komunálními volbami, kritizuje boskovická opozice. „Po volbách už to nemusíme být my, kdo by o tom rozhodoval,“ reagovala na otázku, zda vedení města odklad zvažovalo, místostarostka Michaela Žejšková. „V této zakázce neuvažujeme od konce, ale od začátku, snažíme se směřovat k věcem, které máme před sebou. Že se blížíme k volbám, to se holt děje. Jestli o tom budeme dál po volbách rozhodovat my, to je v rukou voličů, ale nechtěli jsme to odkládat, v tom nevidíme žádný smysl. V tuto chvíli jdeme projektovat, abychom věděli, na čem jsme a mohli žádat i o nějaké dotace. Bez projektu se nehneme,“ vyjádřila se místostarostka.

### Dotace pro festival, církve a spolky

Radní schválili také několik přímých dotací. Jednak pro festival Boskovice, který letos slaví jubilejní 30. ročník a od města dostane o 50 tisíc větší podporu než běžně – 250 tisíc korun.

Obvyklou částku 50 tisíc korun dostanou katolická i evangelická církev, jako příspěvek na opravy kostelů, které jsou prohlášeny památkami sloužícími široké veřejnosti.

Rada vyhověla také žádosti Svazu malého fotbalu o příspěvek 15 tisíc korun na pronájem a provoz hřiště.

Tradiční podporu rovněž 15 tisíc korun dostali zahrádkáři na pořádání výstavy ovoce a zeleniny, která se bude konat 8.–9. října v domě zahrádkářů na ulici Kapitána Jaroše.

### Zápis do školky

Zápis do boskovické mateřské školy proběhne od 2. do 4. května. Pro děti uprchlíků z Ukrajiny pak od 1. do 2. června. 

### Výjimky z vyhlášky k nočnímu klidu

Podle starosty Jaroslava Dohnálka věnovala rada nemálo času a diskusí problematice výjimek z vyhlášky o nočním klidu pro některé akce ve městě. Rada se shodla, že venkovní produkce nechce povolovat déle než do 2 hodin, což je u venkovních akcí strop, pokud jsou prázdniny a následující den není pracovní. Jinak musí končit ve 23 hodin. Vnitřní akce v uzavřených klubových scénách, jako je Prostor nebo Jízdárna, jsou radní ochotní prodlužovat do 4 hodin ráno. V případě venkovních akcí, u kterých platí strop 23 hodin – tedy mimo prázdniny a pokud je následující den pracovní – jsou radní ochotní pořadatelům vyjít vstříc a posunout čas do půlnoci. „V tomto duchu se schválily žádosti o výjimky, které jsme na radě měli, a chtěli bychom takto postupovat po zbytek našeho mandátu,“ popsal boskovický starosta.

Současně se rada podle starosty zabývá tím, jak zajistit klid u neveřejných akcí, na které se vyhláška nevztahuje. Konkrétní problém řešili strážníci o víkendu, kdy se konala soukromá akce v pronajatých prostorách bývalého klubu Sklepy a po městě z ní byl značný nepořádek. K podobným akcím dochází opakovaně. „Ty, kteří v tom řádně podnikají a řádně to řeší, nějak usměrňujeme, ale toto se děje, aniž bychom o tom věděli, aniž bychom se dohodli na nějakých pravidlech a mohli tomu zabránit,“ popsal starosta. Vedení města chce nyní udělat všechno možné, aby negativním důsledkům zabránilo a mělo co nejlepší možnost se s pořadateli předem na nějakých pravidlech domluvit. Už proto, aby podmínky byly férové pro všechny a omezení nedopadala jen na oficiální pořadatele.

### Konec zahrádky na asfaltě

Radní se zabývali také fungováním zahrádky nad masnými krámy v židovském městě, tedy v místě zvaném „na asfaltě“. Venkovní zahrádku zde provozovala hospoda U Rabína. Pokračovat ale nebude, protože se radní rozhodli vyjít vstříc obyvatelům okolních domů, kteří si podle starosty opakovaně a ve větším počtu na provoz zahrádky stěžovali. Souhlas dali radní k umístění stolečků přímo před restaurací na Plačkově ulici.

### Jednání s krajem o nemocnici

Starosta Jaroslav Dohnálek absolvoval další jednání s hejtmanem Jihomoravského kraje Janem Grolichem (KDU-ČSL). Ten starostovi řekl, že „principiálně a politicky“ nemá kraj problém směřovat k převzetí nemocnice. Co hejtman zatím neumí, je upřesnit čas, ve kterém by k převzetí mohlo dojít. Vše záleží především na tom, jak se bude vyvíjet vlastní krajský záměr na vytvoření jedné organizace, která by sdružovala a řídila krajské nemocnice. O tom nyní na kraji teprve probíhají politická jednání. „Hejtman mě ubezpečil, že politický konsenzus na tom je, jen se hledá cesta jak. A podle toho pak bude umět specifikovat kdy,“ popsal Jaroslav Dohnálek.

### Idyla pokračuje

Prodejna Nábytek Idyla, která funguje v městské budově bývalého ZZN na ulici Kapitána Jaroše, nakonec stáhla svou žádost o ukončení nájmu a postoupení svých prostor Mountfieldu. V objektu tedy bude nadále působit.

### Knihovna

Tentýž objekt radnice plánuje přestavět na knihovnu. Nyní je přerušené stavební řízení a podle místostarosty Petra Malacha už město disponuje upraveným návrhem, který se snažil vyjít vstříc připomínkám sousedů stavby. Proběhlo s nimi jednání, v době tiskové konference se ale čekalo na další schůzku, takže nebylo zatím jasné, jestli došlo k dohodě. Stavební řízení běží už přes rok, předtím se [tři roky vypracovávala projektová dokumentace](https://ohlasy.info/clanky/2021/01/tri-roky-projektovani.html).

Město potřebuje, aby sousedé stavbu neblokovali a neprotahovali odvoláními stavební řízení, a to především proto, aby případně stihlo dosáhnout na dotaci ministerstva kultury. U vyhlášení dotace ale zatím také došlo ke zdržení, takže podrobnosti o jejích podmínkách a termínech zatím nejsou známy. 

### Výběrové řízení na odpady

Výběrové řízení na firmu, která se bude starat o odpadové hospodářství, se prodloužilo. Na začátku dubna se uzavřela první část, ve které firmy dokládaly reference a kvalifikační předpoklady, a nyní běží lhůta na podání cenových nabídek. Podle místostarosty Petra Malacha se do řízení přihlásilo více zájemců.
