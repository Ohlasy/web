---
title: "Pětici senátorských kandidátů doplnili další dva – za ANO a Soukromníky"
cover-photo: https://i.ohlasy.info/i/ccdaa37d.jpg
perex: V pátek 23. a sobotu 24. září proběhne kromě komunálních voleb také první kolo voleb senátních. Pětici uchazečů jsme již představili, teď doplňujeme ještě dva nové kandidáty.

author: Tomáš Trumpeš
tags:
    - politika
    - volby 2022
---

*V našem volebním obvodu se v pátek 23. a v sobotu 24. září uskuteční nejen komunální volby, ale také první kolo voleb senátních. Ohlasy na konci května [představily pětici uchazečů](https://ohlasy.info/clanky/2022/06/senatori.html) o senátorský post. Postupně je doplnili ještě dva muži – Antonín Žirovnický za ANO a Martin Sklář za Soukromníky.*

{% photo src="https://i.ohlasy.info/i/5362a289.jpg" caption="Martin Sklář (Soukromníci) a Antonín Žirovnický (ANO)" /%}

Možnost registrovat se jako kandidát do senátních voleb se již uzavřela a blanenský úřad Ohlasům potvrdil, že kandidátů je celkem sedm. Zopakujme si, že kandidovat budou Jaromíra Vítková za SPOLU, která funkci obhajuje, Drago Sukalovský za STAN, Filip Vítek za Piráty, Zdeněk Wetter za ČSSD a Jiří Rokos za SPD. Nyní k nim tedy přibyli Antonín Žirovnický za ANO, které dlouho vypadalo, že vlastního kandidáta nenasadí, a Martin Sklář za Soukromníky. Zbývající dva kandidáty jsme proto oslovili stejně jako předchozí pětici a jejich kandidaturu představíme. I jich jsme se zeptali, jaká je jejich motivace ke kandidatuře, jaké je jejich hlavní téma a jakou mají představu o případném výkonu funkce v letech 2022–2028.

Ze dvou politiků, kteří postoupí do druhého kola, budeme vybírat ve druhém kole senátních voleb v pátek 30. září a v sobotu 1. října. Pokud tedy některý z kandidátů nezvítězí už v prvním kole, pro což by musel získat víc než 50 procent voličských hlasů. 

### Antonín Žirovnický – ANO 2011

Svou motivaci kandidovat do Senátu vysvětluje blanenský podnikatel Antonín Žirovnický následovně: „Víte, já už se na to nemohu prostě dívat. To, co se tady děje, jak se lidem lže a skutečnost, že lidé, co poctivě pracují nebo pracovali, se dnes musí obávat o svoji existenci. To mi prostě vadí. Vadí mi to, že současná vláda rozdává peníze, zadlužuje zemi, ale bohužel ne ve prospěch našich lidí.“ Za nejpalčivější téma pokládá současnou energetickou situaci. S tou se podle něj musí něco udělat, a to „bez falešné solidarity a líbivých gest pro EU“. 

Do politiky Antonín Žirovnický podle svých slov vstupuje s myšlením člověka, který téměř 30 let podniká, vidí život z té reálné stránky a setkal se s myšlením a prací lidí téměř poloviny světa a viděl bídu i blahobyt. „Mým životním mottem je být vzájemně slušný, nelhat, nekrást a pracovat,“ říká kandidát za hnutí ANO. Lidé z Boskovicka, Letovicka, Opatovicka, Kunštátska i Blanenska, zkrátka z celého okresu, si podle něj mohou být jistí, že v něm mají člověka, který za ně v Senátu bude pracovat tak, aby bylo zase líp. 

„Budu prosazovat změny v nákupu drahých energií a cílenější rozdělování příspěvků na energie. Letošní zima ukáže dopady práce a hospodaření současné vlády. Pro nadcházející sezónu s tím bohužel nejde již moc udělat,“ komentuje své hlavní téma.

Dále ho trápí především situace v bytové politice pro mladé rodiny, které nedosáhnou na úvěry a cena nemovitostí je vysoká. „Potřebujeme, aby se rodily děti, aby populace v České republice neklesala. Jak to ale mají ty mladé rodiny dělat?“ ptá se Antonín Žirovnický a uvádí příklad, kdy se setkal s mladým, slušně vydělávajícím párem, který si právě pořídil byt na hypotéku. A když jim položil otázku: „Tak v novém bytě nové dítě?“, pokrčili rameny s tím, že jestli zůstane jeden doma, tak neutáhnou z příjmů hypotéku a náklady na dítě. „Jejich odpověď nosím dodnes v hlavě. Pořídili jsme si dítě, jmenuje se BYT,“ popisuje kandidát na senátora.

Dále zdůrazňuje, že se mu nelíbí vykrádání peněz ze zdravotnictví, přehnané čerpání prostředků ze zdravotních pojišťoven, nízké dotace v zemědělství, důchodová a sociální politika pro OSVČ a podnikatele. Stále podle něj není dostatek peněz pro domovy pro seniory, ústavy sociální péče, školy, mateřské školy, kde stále není dostatek volných míst. „Dalším strašákem je stav silnic druhých a třetích tříd. Chci prosadit zbudování čtyřproudové komunikace I/73, která je zásadní páteřní komunikací severu jižní Moravy. Tato komunikace ulehčí městům a obcím od provozu a zároveň bude spojnicí pro náš okres pro cestu do Brna a opačným směrem na Pardubice, Hradec Králové a Olomouc,“ říká kandidát za ANO Antonín Žirovnický. V rámci své kampaně by chtěl navštívit všechny obce a města našeho okresu, pohovořit s lidmi a zeptat se na jejich názory, problémy, jejich starosti, ale i radosti.

### Martin Sklář – Strana Soukromníků

Kandidát Soukromníků Martin Sklář by chtěl do horní komory českého parlamentu přinést „pohled obyčejného člověka, jenž má za sebou řadu životních zkušeností, které bych rád využil a uplatnil i ve vrcholné politice“. Politika totiž podle něj není jen o saku a kravatě, ale o práci v terénu pro senátní obvod. To se z pohledu Martina Skláře naprosto vytratilo. Politici podle něj ztratili kontakt s obyčejnými lidmi, podnikateli, rodinami, dětmi. „Takže je potřeba změnit přístup. Ty rozdíly jsou opravdu mezi jednotlivými senátory obrovské, náš obvod nevyjímaje. Senátor nemá dělat kampaň, ale má pracovat pro svůj obvod, a to byl ten impuls, který rozhodl o kandidatuře. Projel jsem si region, mluvil se zástupci různých společností a podnětů je opravdu hodně. Mám energii a chuť pro tento senátní obvod pracovat. Jako živnostník a taktéž předseda spolku vím co nám chybí, a to je podpora. Jak legislativní, ekonomická, tak i morální,“ vysvětluje své politické motivace Martin Sklář.

Jeho hlavním tématem je pomoc spolkům, jejich rozvoj a práce s mládeží. Práce s dětmi má podle něj velký smysl už jen proto, že si takto vychováváme další následovníky a generace, které budou v činnosti spolků v budoucnu pokračovat. „Spolky – ať už jsou to rybáři, myslivci, hasiči, ochránci přírody, včelaři a další – vykonávají mnoho práce a povinností za stát, a to zcela zdarma bez nároku na odměnu. Vše hradí převážně ze svých členských příspěvků. A stát si ani neuvědomuje, kolik poctivé práce pro stát spolky dělají. Přitom pomoc ze strany státu není žádná nebo minimální, a to se musí změnit. Jednak chci pomoci v úrovni legislativy, ale hlavně finančně. Spolky, a nejen ty, potřebují finanční pomoc a já jim ty pražské peníze do našeho senátního obvodu zajistím. Není možné, aby se senátor jen zaštiťoval akcemi, chtěl být všude uveden, aniž by se tam ukázal, a hlavně aniž by finančně přispěl ze svého platu senátora. Když se na mě spolek obrátí, určitě finanční pomoc dostane. Na to se může spolehnout,“ deklaruje senátorský kandidát za Soukromníky Martin Sklář, které je rovněž předsedou blanenského rybářského spolku.