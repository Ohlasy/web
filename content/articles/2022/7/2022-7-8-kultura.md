---
title: Kulturní výběr na červenec
cover-photo: https://i.imgur.com/Z5JtlIcl.jpg
perex: Festival! Festival! Festival! Pokud to ještě nevíte, tak nás čeká opět Festival Boskovice pro židovskou čtvrť. Ale festivalem to nekončí ani zdaleka. Čekají nás promenádní koncerty, další vernisáž výstavy, koncert Pražského výběru v Letním kině nebo další projekce v letňáku. Letní prázdniny začínají a s ním i intenzivní kulturní festivalový maraton, ve kterém naše městečko nezůstává pozadu.
author: David Liber
category: zpravodajství
---

*Festival! Festival! Festival! Pokud to ještě nevíte, tak nás čeká opět Festival Boskovice pro židovskou čtvrť. Tentokrát jsem se snažil rozdělit program Festivalu do takových třech šuflat, z kterých jsem vybral akce, které by podle mého stály za to vidět nebo které jsou mému srdci blízké. Ale festivalem to nekončí ani zdaleka. Čekají nás promenádní koncerty, další vernisáž výstavy, koncert Pražského výběru v Letním kině nebo další projekce v letňáku. Letní prázdniny začínají a s ním i intenzivní kulturní festivalový maraton, ve kterém naše městečko nezůstává pozadu.*

{% photo src="https://i.imgur.com/Z5JtlIc.jpg" caption="Vladimír Kokolia: Slow Looking" /%}

### FESTIVALOVÉ VÝSTAVY

Záměrně jsem oddělil ve výběru výstavy od ostatního programu. Jednak proto, že je jich vždycky pěkná kopa a jednak zůstávají k vidění ještě dlouho poté co festival skončí. Některé trvají po dobu letních prázdnin a některé tentokrát až do října. Vypíchl bych zde 4 hezké expozice. 

Dvě z nich probíhají v muzejní budově Rezidence. Zaprvé výstava Adama Kašpara Boskovická brázda, která probíhá od 7. července do 21. srpna. Kašpar je absolventem profesora Martina Mainera na Akademii výtvarných umění v Praze. Jeho práce jsou úzce spjaty s geografickým a archeologickým objevováním. Jeho díla jsou tvořena právě z množství nálezů a poznámek, které v rámci bádání vzniknou. U nás se věnuje několik let Moravskému krasu a Boskovické brázdě, podle které se jmenuje i jeho výstava na festivalu. 

Zadruhé proběhne v muzejní budově Rezidence výstava Vladimíra Kokolia Slow Looking, a to ve stejném časovém rozpětí od 7. července do 21. srpna. Kokolia říká: „Nemaluju obrazy, dělám věci.“ Je to malíř, kreslíř, pedagog, grafik a hudební performer, který pracuje s celkovým charakterem prostoru, který by tak měl s výstavou vytvářet jakýsi celek. Na festivalové výstavě spolupracuje se svým synem Janem. Výstava se zaměřuje na „slow“ prohlížení děl, nebo chcete-li slow vychutnávání si díla. Je to jakýsi vzdor dnešní uspěchané době. Například podle průzkumu věnuje divák v galerii jednomu dílu v průměru 8 sekund a to se snaží otec se synem Kokoliovi na své výstavě změnit. 

Jako třetí bych rád zmínil výstavu malíře, karikaturisty, spisovatele a diplomata Adolfa Hoffmeistra, který celý svůj život žil na pozadí dynamických událostí. Jeho životní osud se musel vypořádat se vznikem Československa, prvního pokusu o demokracii, nástupu nacismu a komunismu, ve kterém zároveň i dožil. Je asi jasné, že tohle všechno se promítá do jeho tvorby. Výstava v boskovické synagoze představí výběr z koláží a karikatur z celého jeho tvůrčího období. Představí příběh středoevropského intelektuála se silnými mravními či etickými zásadami, které byly často konfrontovány s různou totalitní mocí a kdy bylo potřeba volit mezi dvěma zly. Výstava proběhne od 7. července do 31.října.

Další a poslední je výstava Pavlíny Šulcové a Davida Kakalíka Kaliky Antisemitismus je když…, na kterou si zajděte do židovského obecního domu. Pavlína Šulcová stojí jako ředitelka JCC Prague za podcasty o současných židovských a izraelských tématech j-cast a Předvařená bible a je spoluautorkou židovské kuchařky Nebojte se gefilte fiš. Společně s ilustrátorem Kakalíkem připravili animovaná videa o židovských svátcích a komiks Už tam budem, Mojžíši?, který poutavým způsobem vypráví příběh o vyvedení Židů z Egypta a navazuje na něj také desková stolní hra o putování pouští. I projekt Antisemitismus je když… se snaží přiblížit složité téma v kontextu současnosti jako něco, co je aktuální a relevantní pro celou společnost a svět, ve kterém žijeme. Výstava proběhne od 7. července do 31. října.

### FESTIVALOVÉ KONCERTY

Vezmeme to pěkně chronologicky. Pro mě osobně festival začíná čtvrtečními Ozvěnami Blues Alive. Dřevní betelný blues nám letos zahraje Jiří Míža, který vystoupí se svou tvorbou, kterou doplní o bluesové tradicionály. Dále bych zmínil moji oblíbenou Martinu Trchovou. Tato Brněnská náplava z Prahy dostala Anděla za album Holobyt a stala se neochvějnou stálicí české bluesové, jazzové a folkové scény. Z její přítomnosti ve festivalovém programu jsem příjemně potěšen. Steven’s celou taškařici pod hlavičkou Blues Alive ukončí, jde o pořádně velkou formaci, která vyhrála letos hlavní cenu Blues Aperitive, což je soutěž v rámci již zmiňovaného festivalu Blues Alive. Ovšem tím zajímavé akce ve čtvrtek nekončí! Nesmím zapomenout zmínit Žambochy, kteří vystoupí v Synagoze, nebo Motherfucifer na Palouku před Hradem.

V pátek bych zmínil zejména jazz fusion alternativní písničkářku Sarah and the Adams, nebo Naďu Vilgošovou a MTC ve Skleníku. Rozálie Havelková vystoupí pod stanem na Palouku Potrvá se svým akordeonem a svými autorskými písněmi ve znamení kubánských rytmů a mexických rancheras. V synagoze se v pátek vyskytne Míra Kemel, kterému produkuje novou desku Petr Ostrouchov a kterého můžete mimo jiné znát z Hospodářských novin jako karikaturistu. 

V sobotu bude na hlavní scéně v Letním kině stará dobrá klasika! Naše uši nám oblaží Lenka Dusilová a hned po ní vystoupí Tata Bojs. Z jazzu ve Skleníku bych zmínil hlavně Emila Viklického, který zahraje s Pavlem Hrubým, nebo Ondřeje Štveráčka, kterého můžete znás třeba z big bandu Gustava Broma.

V neděli vystoupí na scéně Unijazz v Panském dvoře alternativní kapela Ještě jsme se nedohodli.

### FESTIVALOVÉ FILMY, DIVADLA, PŘEDNÁŠKY A DALŠÍ RADOSTI

Z filmu bych vypíchl hlavně čtvrteční biografii Jan Werich: Když už člověk jednou je… a Formanovu komedii Lásky jedné plavovlásky, která se bude promítat v Kině Panorama. Ovšem na co se já osobně hodně těším je Jarmuschovo drama Noc na zemi, které se bude promítat v neděli na závěr festivalu v letním kině.

V Prostoru bude probíhat samozřejmě divadlo. Třeba Zvíře od Divadla Naboso nebo Zažehnutí, aneb Blatnický Bajkonur od Divadla oProti.

Nebude chybět ani program pro děti. Obzvlášť sympatický mi přijde třeba dětský filmový stan, nebo loutkové představení v neděli ve Farské zahradě.

Krom toho se železnou pravidelností vzniká každý festival další neoficiální stage u Chlastánku Vinařství Bukovský. Tak si zajděte na víno a vemte s sebou třeba nějaký nástroj, se kterým se můžete připojit do nekonečného neřízeného jam sessionu. 

### POLOŽENÍ KAMENŮ ZMIZELÝCH

*Židovská čtvrť, 10.7. 14.00*

Kameny zmizelých se pokládají v Praze, Brně, Boskovicích a všude tam, kde se starají o odkaz dnes již neexistující židovské komunity u nás. Proto jsem rád, že tohle se děje i tady u nás na malém městě. Součástí bude tentokrát komentovaná prohlídka Život Židů mimo židovskou čtvrť. Prohlídku povedou paní Helena Janíková a paní Marie Wetterová.

### ELVIS

*Letní kino, 13.7. 21.30*

Filmy v letním kině jsou vždycky zážitek, a co teprve ty hudební! Film, který se věnuje životu a hudbě Elvise (Austin Butler) z pohledu jeho komplikovaného vztahu s tajemným manažerem, plukovníkem Tomem Parkerem (Tom Hanks). Příběh se zabývá složitou dynamikou mezi Presleym a Parkerem, která trvá více než 20 let, od Presleyho vzestupu až po jeho nebývalou slávu, na pozadí vyvíjející se kulturní krajiny a ztráty nevinnosti v Americe.

### RUTY ŠRUTY S PAVOUČKEM PÁJOU A MUZEJNICÍ ÁJOU

*Prostor, 14. 7. 17:00*

Divadlo pro děti od 5 do 8 let. Příběhy z lesního paloučku, kde panují drsné zákony přírody, ale i kamarádství a legrace. Úkoly, soutěže a hry pro dobré i lepší posluchače. Akce, která se může přelévat z vnitřního Prostoru ven a naopak.

### RAVEYARD FESTIVAL WARM-UP

*Prostor, 16. 7.*

Druhý ročník Raveyard Festivalu, který se zaměřuje na velkolepou DJ show se nezadržitelně blíží, což znamená jediné – tradiční rozehřívací večírek.

### PROMENÁDNÍ KONCERT: MARTIN ŠTĚPÁNEK

*Park zámeckého skleníku, 17. 7. 16.00*

Před skleníkem nesmí v létě chybět pořádná popina! Tentokrát vystoupí Martin Štěpánek a doprovodná kapela. Můžete ho znát z boskovického SOMBu a slyšet jste ho mohli třeba i na festivalu studentských kapel z listopadu.

### VERNISÁŽ VÝSTAVY: BOSKOVICE UMĚLECKÉ

*Zámecký skleník, 21. 7. 17:00*

Oslavy 800 let města stále probíhají, tentokrát formou vernisáže výstavy, na které se podílí několik boskovických umělců: Gabriela Sauer Kolčavová, Libuše Baďurová, Vladimír Kiseljov, Švanca M. Aleš, Dušan Chaloupka, Jaroslav Henzl a další. Výstava se po dlouhé době koná ve skleníku a bude přístupná od 22. 7. 2022 do 14. 8. 2022 v časech 9.00–12.00 a 13.00–17.00.

### PROMENÁDNÍ KONCERT: ODA77 & MICHAELA CHILLOVÁ

*Park u Zámeckého skleníku, 24. 7. 16:00*

S Míšou hraju už nějakou chvilku, a vždycky když se snažím pojmenovat její hudbu, tak se mi vybaví něco jako intenzivní smršť ženských emocí zabalená ve fokovém svetru s rockově bluesovým vzorem a jazzovou nitkou kolem rukávů. Nyní je venku na internetech nové live session EP a Míša maká na albu. Kapela je složena z houslisty Tondy Bukovského, Ondřeje Stuchlého na bubínky a já tam hraju na kontrabas.

### PRAŽSKÝ VÝBĚR

*Letní kino, 25. 8. 20.00*

Wow! Pražský výběr bude hrát v letňáku! Legenda české hudební scény vystoupí v původním složení s Michaelem Kocábem, Michalem Pavlíčkem, Vilémem Čokem, Klaudiusem Kryšpínem a Jiřím Hrubešem. Zazní průřez skladeb z alb Straka v hrsti, Výběr a Běr a také skladby v novějších úpravách. Pražský výběr byl založen v roce 1976 klávesistou a zpěvákem Michaelem Kocábem. Ve druhé polovině 70. let se orientovala na jazz rock, který byl v té době populární. Na začátku 80. let přistoupila k celkové změně stylu, tehdy působila jako jedna z nejvýznamnějších českých novovlných skupin. V letech 1983–1986 byl Pražský výběr režimem zakázán, ke koncertování a vydávání alb se mohl vrátit až ve druhé polovině 80. let. Po roce 1989 vystupovala skupina spíše sporadicky, větší množství koncertů znovu pořádala až po roce 2000.

### THE WEATHERMAKERS

*Prostor, 29. 7. 19.00*

The Weathermakers jsou brněnská bluesrocková kapela sdružující se kolem básníka, textaře a hráče na foukací harmoniku Jakuba Jiaxise Svobody. Kapela vychází z bluesových kořenů, s přesahy do dalších žánrů (rock, alternative) a je založena především na textech plných zaručeně pravých historek z třetí ruky. Specifikem je používání netradičních, recyklovaných, nástrojů (cigar box guitar z krabice od doutníků nebo diddley bow z rozbité lavičky) a harmonikových komb vyrobených ze starých rádií. To vše dokresluje specifický šupácký styl této brněnské party. V letošním roce kapela vydala své debutové album.
