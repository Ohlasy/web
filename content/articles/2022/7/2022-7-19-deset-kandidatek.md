---
title: Do boskovických voleb míří deset politických uskupení
perex: Nejpozději v úterý musely politické subjekty odevzdat kandidátní listiny pověřeným úřadům a do voleb se tak přihlásit. V Boskovicích tak učinilo deset politických uskupení.
cover-photo: https://i.ohlasy.info/i/bd472a90.jpg
author: Tomáš Trumpeš
category: zpravodajství
tags:
    - politika
    - volby 2022
---

*Úterý 19. července znamenalo další předěl na cestě ke komunálním volbám. Nejpozději v tento den totiž musely politické subjekty odevzdat kandidátní listiny pověřeným úřadům a do voleb se tak přihlásit. V Boskovicích tak učinilo deset politických uskupení.*

{% photo src="https://i.ohlasy.info/i/bd472a90.jpg" caption="Boskovice" author="Zdeněk Tesař" /%}

V Boskovicích se kandidátní listiny odevzdávají na odboru vnitřních věcí. Ten nemůže zatím o kandidátních listinách poskytovat podrobnější informace, vedoucí odboru Iva Močičková tak Ohlasům potvrdila pouze celkový počet kandidátek, které na úřad dorazily – a těch je přímo v Boskovicích právě deset.

Nyní bude trvat ještě několik týdnů, než se kandidátní listiny zpracují a než budou kompletně zveřejněny na webu statistického úřadu. Některé strany či hnutí už kompletní kandidátky samy zveřejnily, u jiných zatím nebylo ani jasné, jestli se do voleb vůbec přihlásí, a přesné seznamy kandidátů zatím neznáme.

Oficiální seznam z úřadu tedy zatím nemáme, ale na základě informací přímo od politiků můžeme pravděpodobnou podobu boskovického desetičlenného volebního pelotonu sestavit.

Kandidaturu již během května a června oznámilo šest politických uskupení. Společný postup v místních volbách představily strany [koalice SPOLU](https://ohlasy.info/clanky/2022/05/spolu.html), tedy ODS, KDU-ČSL a TOP 09. Do voleb je povede stávající místostarostka Michaeala Žejšková. Místostarosta Petr Malach povede do voleb svou domovskou [ČSSD](https://ohlasy.info/clanky/2022/06/cssd.html). Podpisy občanů pro vytvoření občanské kandidátky sháněly v Boskovicích dva nové subjekty – [Naše Boskovice](https://ohlasy.info/clanky/2022/05/nase-boskovice.html), vedené bývalým místostarostou Lukášem Holíkem z hnutí ANO a zbrusu nová[ Změna22](https://ohlasy.info/clanky/2022/05/zmena22.html), vedená architektkou Janou Syrovátkovou. Do voleb jdou samostatně [Piráti](https://ohlasy.info/clanky/2022/05/pirati.html), jejichž lídrem bude stejně jako před čtyřmi lety Radek Šamšula. A samostatnou kandidátku postavilo v Boskovicích nově etablované [hnutí STAN](https://ohlasy.info/clanky/2022/06/stan.html) s lídrem Filipem Jimramovským.

Tuto základní šestku stran a hnutí, které již zahájily kampaně, tedy nakonec doplní další čtyři subjekty. Podle informací Ohlasů to budou opět Boskováci, což je kandidátka zaštítěná stranou Zelených, jejíž místní předseda Michal Staněk ji do voleb opět povede. Na druhém místě kandidátky bude podnikatel Luděk Řehoř a na třetím Karel Žilka.

U Boskováků však dochází k zajímavé situaci – nebude už za ně totiž kandidovat jejich současný radní Jaroslav Oldřich. Ten se stal v průběhu volebního období členem Moravského zemského hnutí a právě pod touto záštitou půjde do voleb jeho nová sestava nazvaná Cesta k lidem. Uskupení má vést projektant Radek Klon, na druhém místě bude advokátka Lucie Kubínová a na třetím právě stávající radní Jaroslav Oldřich.

Do voleb jdou nakonec znovu i komunisté. O jejich účasti panovaly pochyby, protože je opustil jejich tradiční lídr Vladimír Farský, který přešel k uskupení Naše Boskovice. A kandidovat znovu nechce ani druhý zastupitel za KSČM Josef Opatřil. Komunisté ale nakonec kandidátku sestavili a do voleb je povede jejich místní předseda Ladislav Topínka. Na druhém místě bude Jaroslav Vašek a na třetím Karel Hobza.

Desátým uskupením v boskovických volbách by podle informací Ohlasů mělo být spojenectví dvou stran: Trikolóry a SPD. Ty jdou do voleb pod názvem SPD a Trikolóra Společnou cestou pro Boskovice. Na pozici lídra bude Karel Trefný z Trikolóry, na druhém místě Pavel Koudelka z SPD.

Takto by tedy měla vypadat výsledná desítka: SPOLU, ČSSD, Naše Boskovice, Změna22, Piráti, STAN, Boskováci, Cesta k lidem, KSČM a Trikolóra+SPD.

Počet kandidujících uskupení je nakonec stejný jako v roce 2018, musíme však vzít v potaz, že došlo ke spojení tří stran do předvolební koalice SPOLU. Reálně tedy máme ve volbách dvanáct subjektů, respektive třináct, protože Trikolóra a SPD jsou rovněž dvě samostatné strany. O tom, kolik jich nakonec usedne v boskovickém zastupitelstvu na období 2022–2026, rozhodnou voliči ve volbách 23. a 24. září. Před čtyřmi lety nepřekonal nutnou hranici pěti procent jeden subjekt – Nestraníci Vladimíra Jakubce.
