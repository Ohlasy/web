---
title: Projekt na kruhový objezd neřeší opravu vodovodů, musí se tak dodělat
perex: Vedení Boskovic chce už letos začít se stavbou kruhového objezdu u pošty. Podrobnou dokumentaci má sice v ruce, jenže teď vyšlo najevo, že se projektanti nezabývali kanalizací a vodovody.
cover-photo: https://i.ohlasy.info/i/b4ea6e46.jpg
author: Marek Osouch
category: zpravodajství
---

*Vedení Boskovic chce už letos začít se stavbou kruhového objezdu u pošty. Podrobnou dokumentaci má sice v ruce, jenže teď vyšlo najevo, že se projektanti nezabývali kanalizací a vodovody. Na jejich obnovu a opravu se tak musí zpracovat doplňující projekt.*

{% photo src="https://i.ohlasy.info/i/b4ea6e46.jpg" caption="Křižovatka pod poštou, kde má vzniknout kruhový objezd" author="Tomáš Trumpeš" %}

„Odbor rozvoje města a investic provedl v souladu se směrnicí 5/2017 průzkum trhu na zhotovitele projektové dokumentace na opravu vodovodu a kanalizace,“ stojí v zápisu z jednání radních z konce letošního ledna. Tento bod by na první pohled nebyl ničím zvlášť zajímavým, protože jde o přípravu rekonstrukce klíčové infrastruktury. Nesmělo by se ovšem jednat o opravu v místě křižovatky u pošty, o jejíž přestavbě na kruhový objezd se poslední roky velmi intenzivně hovoří. Dalo by se očekávat, že oprava byla již zahrnutá do projektu za 745 tisíc, který má město v rukou od podzimu 2020 – tento termín je alespoň ve zveřejněné smlouvě.

„Obnova kanalizace a vodovodu je samostatná akce a nebyla součástí zadání projektové dokumentace okružní křižovatky,“ odpověděl Petr Zouhar, vedoucí odboru rozvoje města a investic na boskovickém úřadě, jen stručně na dotaz, proč nebyly tyto sítě součástí už původního projektu. „Projekt bude hotov do konce června,“ doplnil.

Podle vyjádření tajemníka Svazku vodovodů a kanalizací Petra Tioky začalo město se Svazkem jednat o stavbě kruhového objezdu až v průběhu minulého roku, tedy v době, kdy už mělo hotový projekt. Jestli se o nutnosti výměny kanalizace a vodovodu dozvěděli představitelé Boskovic právě až na loňských jednáních, to tajemník Tioka nesdělil. „Oprava je však nutná z důvodu technického i kapacitního stavu,“ vysvětlil.

Každopádně tato chyba v komunikaci vyústila v to, že město muselo znovu soutěžit projektanta, tentokrát právě na rekonstrukci kanalizace a vodovodu. Radnice se totiž minimálně podle smlouvy o spolupráci uzavřené loni na podzim zavázala, že na své náklady zajistí veškeré projekční práce.

V soutěži, která spočívala jen v průzkumu trhu, tedy oslovení předem vybraných firem, nakonec uspěli projektanti kruhového objezdu, kteří nabídli, že dokumentaci zpracují za 314 tisíc korun. Vyhnuli jsme se tak naštěstí problémům, které by mohly nastat, kdyby jiná firma přišla s výrazně výhodnější cenou a město při povinnosti péče řádného hospodáře muselo uzavřít smlouvu právě s ní. Pozdější možné komplikace při samotné stavbě by mohly vyústit v přehazování odpovědnosti mezi dvěma projektanty. 

Podle dřívějších vyjádření vedení Boskovic už mělo od loňského podzimu běžet řízení pro získání stavebního povolení na stavbu kruhového objezdu. Dodnes však nezačalo. „Zahájení společného řízení s projektem obnovy vodovodu a kanalizace nesouvisí,“ odmítl Petr Zouhar jakoukoliv spojitost s tím, že se dnes teprve pracuje na projektu opravy vodovodů a kanalizací.

Jenže povolení musí mít město na obě investice, budeme-li je rozdělovat jako Petr Zouhar. Pokud by dnes běželo řízení na stavbu křižovatky, a třeba je už radnice měla v ruce, nebudou moci dělníci po kopnutí do země sáhnout na vodovod, protože k jeho rekonstrukci už povolení mít nebudou. Případné samostatné řízení na rekonstrukci vodárenské infrastruktury pak může začít až po zpracování projektu, což bude v červnu, jak oznámil vedoucí úředník.

Stavební řízení, ať už jedno, nebo dvě, zabere zcela jistě několik měsíců, poté nějaký čas zabere i výběrové řízení na stavební firmu, takže se můžeme lehce dostat až na konec roku. Jen pro srovnání: stavební povolení na navazující dopravní stavbu, konkrétně rekonstrukci ulice Lidické, řešilo město už od podzimu 2020, [získalo je přitom až nedávno](https://ohlasy.info/clanky/2022/02/lidicka-povoleni.html).

Kdyby se přece jen ještě stihlo letos do zimy se stavbou začít, má boskovická radnice alespoň jistotu, že s investicí počítá také Jihomoravský kraj jako spoluinvestor. „Okružní křižovatka Boskovice je zařazena do Programu výstavby 2022, nicméně letos nebude ze strany kraje potřeba moc finančních prostředků. Budou se realizovat jen přeložky sítí a další akce, které platí Svazek vodovodů a město Boskovice. Požadavky na rozpočet budou zejména v roce 2023,“ dodala krajská mluvčí Alena Knotková.