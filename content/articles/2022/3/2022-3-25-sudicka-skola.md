---
title: Sudická škola vyhlašuje sbírku na rekonstrukci, od ministerstva má zelenou
cover-photo: https://i.ohlasy.info/i/a51454eb.jpg
perex: Ministerstvo školství po delších průtazích způsobených rozpočtovým provizoriem zapsalo do rejstříku škol a školských zařízení Církevní mateřskou školu a základní školu Sudice.
author: Tomáš Trumpeš
category: zpravodajství
tags: vzdělávání
---

*Ministerstvo školství po delších průtazích způsobených rozpočtovým provizoriem zapsalo do rejstříku škol a školských zařízení Církevní mateřskou školu a základní školu Sudice. Nová malotřídka s mateřskou školou a družinou tak má konečně jistotu, že může od příštího školního roku otevřít a stát bude podporovat její provoz. Nyní probíhá rekonstrukce budovy a byla vyhlášena veřejná sbírka.*

{% photo src="https://i.ohlasy.info/i/a51454eb.jpg" author="Tomáš Trumpeš" /%}

[Sudickou školu](https://www.sudickaskola.cz) bude provozovat Českobratrská církev evangelická, a to v budově původní evangelické školy z 19. století. Vzhledem k finanční náročnosti oprav bude pro školu důležité získat nyní finanční podporu veřejnosti. Proto byla spuštěna [veřejná sbírka na platformě Donio.cz](https://www.donio.cz/sudicka-skola). 

Cílem je vybrat od jednotlivých drobnějších dárců i větších sponzorů do konce června 800 tisíc korun, které škola na dofinancování přestavby a na vybavení potřebuje. Celkový rozpočet stavby činí víc než 6,5 milionu korun.

V Sudicích nejprve vznikne jedna třída základní školy s kapacitou 24 dětí, mateřská škola pro 15 dětí a školní družina. V prvním roce provozu bude školní třída naplněna přibližně z poloviny, aby zůstala kapacita pro další ročník. V budoucnu se plánuje zřízení i druhé školní třídy, aby škola pokryla celý první stupeň.

### Oprava budovy

Historická budova bývalé evangelické školy stojí v Sudicích přímo na návsi, postavena byla před 160 lety. Poslední desetiletí sloužila jako místo pro nedělní bohoslužby a sociální bydlení. Nyní se farní sbor evangelické církve v Boskovicích vrací k původnímu účelu, před otevřením ale budova musí projít rozsáhlou rekonstrukcí.

Část naplánovaných prací je daná stářím budovy a jedná se o úpravy, které by potřebovala tak jako tak. Zčásti je nutné budovu upravit, aby splňovala všechny podmínky ministerstva školství a současné hygienické předpisy. Rekonstrukce se ujali manželé Syrovátkovi ze studia S-architekti. 

Podle faráře Jiřího Bureše a ředitelky Dagmar Hamalové, kteří jsou hlavními garanty příprav školy, je objekt naštěstí v relativně dobrém stavu, má zánovní střechu a dobře dopadla i kontrola statiky. Zůstane zachován vnější plášť, ale budova potřebuje novou čističku odpadních vod a opravu kanalizace, nové elektrické rozvody, sanační omítky, nová okna a podlahy, nové vytápění, sociální zařízení a částečnou přestavbu interiérů, aby zde mohly vzniknout pěkné školní třídy, zázemí pro mateřskou školu, výdejna jídla a školní družina.

### Financování

Zásadním způsobem vznik školy podpoří obec Sudice, jedná se o částce představující bezmála 40 procent nákladů. Většími částkami přispěje evangelická církev, z domácích i zahraničních zdrojů, dále bude škola žádat o podporu Jihomoravský kraj a již obdržela grant od Nadace ČEZ. 

Podle faráře Jiřího Bureše je rozpočet stavby mimořádně úsporný a počítá s tím, že část prací je prováděna brigádnicky či sponzorsky. Nyní se v budově konají pravidelné sobotní brigády, které pořádá vlastník budovy – boskovický evangelický sbor. „Na brigádách se nepodílejí jen členové sboru, ale i další lidé. Hodně rodiče a také sympatizanti ze Sudic, kterých není vůbec málo. Celkově vzniká zajímavá skupina lidí z různých míst, dokonce se nám stalo, že si o tom někdo přečetl na internetu a přišel nám na sobotu pomáhat, i když se školou nemá vlastně vůbec nic společného. To bylo krásné,“ popsal farář Jiří Bureš.

### Malá a laskavá škola

Záměrem zřizovatelů je otevřít v Sudicích malou a laskavou školu, ve které menší počet dětí umožní individuální přístup i dostatečný prostor pro podporu jejich talentů a vzájemné spolupráce. Podrobněji jsme o záměru [mluvili s Jiřím Burešem a Dagmar Hamalovou v rozhovoru v září](https://ohlasy.info/clanky/2021/09/rozhovor-skola.html).

Díky umístění školy budou mít děti možnost bezprostředně poznávat nejbližší okolí, místní přírodu a krajinu. Kromě pedagogů bude děti vyučovat také evangelický farář. Program bude založený na vyprávění a prožívání biblických příběhů. Cílem je podle Jiřího Bureše i Dagmar Hamalové vést děti k úctě k člověku a mnohotvárnému Božímu stvoření. Sudická škola bude však otevřená všem bez rozdílu náboženského přesvědčení.

Nyní probíhá výběr pedagogického týmu, který by měl být hotov do poloviny dubna. Kromě ředitelky Dagmar Hamalové bude sestávat zatím z jedné učitelky základní školy, jedné vychovatelky ve školní družině a dvou učitelek mateřské školy.

Zájem rodičů je podle Dagmar Hamalové dostatečný. „Jsme mile překvapeni, že většina rodičů, kteří deklarovali předběžný zájem, to potvrzuje a na školu se velice těší. U školky je už nyní dvojnásobný převis a nebudeme moci všem zájemcům vyhovět,“ uvedla ředitelka nové školy.