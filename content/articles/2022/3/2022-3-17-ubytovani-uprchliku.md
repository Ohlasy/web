---
title: Boskovická radnice připravuje ubytování pro sto uprchlíků a další stovku do rezervy
cover-photo: https://i.ohlasy.info/i/wjbrvk2.jpg
perex: Do České republiky míří váleční uprchlíci z Ukrajiny. O část z nich se musí postarat také Boskovice.
author: Tomáš Trumpeš
category: zpravodajství
tags:
    - válka na Ukrajině
    - migrace
---

*Do České republiky míří váleční uprchlíci z Ukrajiny. Jihomoravský kraj patří k těm, kam přichází nejvíce lidí. O část z nich se musí postarat také Boskovice. Vedení města popsalo, jak se na zvládnutí krize připravuje.*

{% photo src="https://i.ohlasy.info/i/wjbrvk2.jpg" caption="Mezi místy zvažovanými pro ubytování uprchlíků je i boskovický zimní stadion" author="Tomáš Trumpeš" /%}

Veškerá opatření související s řešením uprchlické krize se provádí v režimu nouzového stavu, který vyhlásila vláda. Nouzový stav především umožňuje řešit některé věci rychle a bez výběrových řízení, jinak se občanů na rozdíl od covidové krize příliš nedotkne, tvrdí Petr Novák, boskovický referent pro obranu.

Město podle Petra Nováka zatím informovalo veřejnost o probíhající uprchlické krizi a také se obrátilo na lidi ukrajinské národnosti s informací, jaké jsou nyní jejich povinnosti. Základní povinnost je nahlásit se na imigračním úřadě. Původně do tří dnů, nyní se lhůta prodloužila na jeden měsíc. „Na základě tohoto zaevidování potom mají možnost získat zdravotní ošetření, sociální příspěvky a další věci,“ vysvětlil Petr Novák.

Proud uprchlíků z Ukrajiny řeší nejprve Jihomoravský kraj v Brně. Ten se od počátku snaží příchozí rozdělovat do jednotlivých obcí s rozšířenou působností. Nejprve vyhledával volné hotely, zde na okrese to byly především Skalní mlýn a hotel Panorama v Blansku, kde bylo ubytováno přes dvě stě lidí. Nyní se ale musejí stěhovat. Vláda totiž snížila denní finanční příspěvek na jednoho uprchlíka, a hotely tak z možností kraje prakticky vypadly. Zůstávají levnější ubytovny, internáty, tábory a tělocvičny. 

Boskovický krizový štáb dostal za úkol vyřešit na území ORP ubytování pro zhruba sto osob a připravit záložní kapacitu pro další stovku. „Uprchlíky budeme muset převzít a zajistit provoz ubytovacího místa, evidenci, stravování i tlumočení,“ uvedl Petr Novák s tím, že město bude spolupracovat s hasičským záchranným sborem a panelem neziskových organizací. Nyní jsou pro první fázi vytipované fara v Bedřichově, sokolovna ve Svitávce a v Boskovicích zimní stadion a Dvořáčkův mlýn.

Podle starosty Jaroslava Dohnálka (ODS) musí měst také zajistit, aby ubytovací místa byla nepřetržitě monitorována a město musí vyčlenit finanční prostředky. Zatím se situaci pokusí řešit v rámci stávajícího rozpočtu a rozpočtové opatření by schválilo dubnové zastupitelstvo. Starosta předpokládá, že se bude jednat o částku v řádu jednotek milionů korun. „Není to otázka desetitisíců ani nižšího řádu statisíců. S tím se musí počítat,“ vyjádřil se Jaroslav Dohnálek. Město také připravuje sbírku hmotných prostředků. Především je nedostatek postelí a matrací. Plus město připraví i zázemí, aby si uprchlíci mohli v místech sami uvařit.

„Uprchlíků přibývá a jaká bude další vlna, to dnes nejsme schopni říct. V další fázi máme vytipované i tělocvičny v našich zařízeních, ale to už je opravdu nejvíc nouzové ubytování, pokud nebudeme brát stanové tábory,“ popsal boskovický starosta.

Kromě toho je možné, že Jihomoravský kraj bude po vlastní linii ve městě a v regionu ubytovávat i další lidi ve svých zařízeních, což jsou především střední školy.

Po samostatné linii probíhá ubytování v soukromí – především u válečných uprchlíků, kteří zde mají někoho známého. Takových válečných uprchlíků už je podle starosty v Boskovicích nemálo. Celková data registrovaných uprchlíků [začalo zveřejňovat ministerstvo vnitra](https://www.mvcr.cz/clanek/informativni-pocty-obyvatel-v-obcich.aspx).

Město jedná také s Úřadem práce, do boskovické školy už chodí dvanáct ukrajinských dětí. Plnou kapacitu má školka, ale město řeší zajištění péče o předškolní děti ve spolupráci se Střediskem volného času a střední pedagogickou školou. „Situace se asi bude každým dnem vyvíjet, ale připraveni na to jsme a věřím, že to všechno zvládneme,“ vyjádřil se starosta Jaroslav Dohnálek. Stejně tak je podle něj na situaci připravena boskovická nemocnice, zejména se předpokládá zvýšení potřeb lékařské péče na dětském oddělení. Děti dnes tvoří přes polovinu celkového počtu přicházejících uprchlíků, mezi dospělými je pak přes 80 procent žen.

Úřad také rozhodl o prominutí místního poplatku ze psů, poplatku z pobytu a poplatků za komunální odpad všem uprchlíkům přicházejícím z Ukrajiny.

Město jednalo i s majiteli boskovických hotelů, z nichž některé nejsou aktuálně využívány. Vzhledem k finančním limitům, které nastavila vláda – aktuálně 180 korun na osobu za den – není jejich využití reálné. V první fázi krize zase stát požadoval ubytování i se stravováním, což je v Boskovicích schopen poskytnout jen hotel Slavia, který však má kapacitu zaplněnou běžnými hosty. Do budoucna by podle starosty záleželo na dalším jednání s majiteli. Místostarosta Petr Malach (ČSSD) doplnil, že i ubytovna provozovaná městskými Službami má kapacitu z 80 procent zaplněnou a další dva pokoje zde drží pro akutní krizové případy.

Podle odborníků a sociologů je důležité, aby Česká republika počítala s tím, že uprchlíci tady budou dlouhou dobu, možná z velké části už napořád, a tudíž je potřeba se co nejvíce orientovat na ubytování nikoliv přechodného typu.