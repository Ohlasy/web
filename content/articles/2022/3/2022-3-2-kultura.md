---
title: Kulturní výběr na březen
cover-photo: https://i.ohlasy.info/i/ff10de5b.jpg
perex: V březnu nás toho čeká mnoho a kulturní program Boskovic se tak pozvolna vrací do zaběhnutých kolejí. Například březnový výběr filmů je skutečně bohatý – ale čeká nás i křest komiksové knihy, několik koncertů a první ročník Bozaconu.
author: David Liber
category: zpravodajství
---

*V březnu nás toho čeká mnoho a kulturní program Boskovic se tak pozvolna vrací do zaběhnutých kolejí. Například březnový výběr filmů je skutečně bohatý. To máte: v rámci jednoho světa třeba film Zatracená práce o ruských novinářích, v rámci filmového klubu Zprávu o záchraně mrtvého muže s hudbou Ireny a Vojtěcha Havlových, dále Havelkův druhý počin Mimořádná událost nebo třeba černobílý film Únos bankéře Fuxe s doprovodem Veřejně nepřístupné vodní plochy. Neměli byste vynechat ani křest komiksové knihy Potíže s Mirečkem nebo jazzový koncert Tomáše Hobzka z cyklu Jazz and Blues. Ovšem obzvlášť velkou pozornost bych věnoval zbrusu nové akci Bozacon, která by měla být v hledáčku všech sci-fifilů a fantasyfilů, nebo prostě jen lidí, kteří si rádi zahrají dobrou deskovku.*

{% photo src="https://i.ohlasy.info/i/ff10de5b.jpg" caption="Film Zpráva o záchraně mrtvého přijede v březnu do Boskovic představit jeho režisér Václav Kadrnka, součástí projekce bude koncert manželů Havlových" /%}

### Belfast

*Kino Panorama, 2. března v 19.30*

Filmový klub přináší tentokrát film jménem Belfast, který vypráví o devítiletému klukovi Buddymu z Belfastu v období šedesátých let. Film se věnuje tématice sociálního a náboženského konfliktu a pochází z dílny režiséra Kennetha Branagha, který se inspiroval svým dětstvím. 

### Mimořádná událost

*Kino Panorama, 2. března v 17.00, 5. března ve 20.00, 9. března v 19.00*

Viděli jste dramedy Vlastníci? Pokud ne, tak to běžte rychle napravit a pak si zajděte na druhý počin režiséra Jiřího Havelky, film Mimořádná událost. Jiří Havelka projevil velkou originalitu a invenci u své filmové prvotiny a nepochybně díky tomu slavil úspěch. Já doufám, že svůj talent potvrdí i u nového filmu, který se odehrává v prostředí malé motorové lokálky a jak jinak než s hvězdným obsazením. Z traileru vypadá film výborně a já se těším že si zážitek takové malé české karikované tragikomedie zažijeme znovu. 

### Křest knihy Potíže s Mirečkem aneb Příběh z lesních tišin

*Prostor, 12. března v 16.00*

Fotokomiks, který přivedli na svět Michal Griga, Tomáš Znamenáček a Lenka Dokoupilová, bude mít konečně křest. Doporučuji si přečíst [rozhovor](https://ohlasy.info/clanky/2021/10/potize-s-mireckem.html), který celý projekt představuje. Je to dle mého nápaditý a v prostředí Boskovic vskutku neobyčejně originální projekt. V minulém roce si prošel úspěšnou kampaní na Hithitu, kde tvůrci vybrali skoro dvojnásobek požadované částky. Chtěl bych ještě jednou zmínit spojení Lenky Dokoupilové, která vyrobila loutky, Tomáše Znamenáčka, který loutky nafotil, a konečně Michala Grigy alias Příběhoviče, který vymyslel celý příběh. Na knížku o životě lesních tvorů se opravdu těším. 

### Příběh dětí Goldmannových

*Muzejní budova rezidence, 15. března v 19.00*

K příležitosti 80. výročí odsunu boskovických židů proběhne přednáška Marie Wetterové, která čerpá ze svého celoživotního pátrání v archivech. Přednáška bude věnována příběhu dětí Goldmannových. 

### Film Zpráva o záchraně mrtvého za účasti režiséra a koncert manželů Havlových

*Kino Panorama, 16. března v 19.30*

Drama Zpráva o záchraně mrtvého nastoluje mnoho závažných duchovních a životních otázek, pojednává o konečnosti a smrti. Zajímavá je volba formátu obrazu „na čtverec“. Projekce filmu se bude účastnit režisér Václav Kadrnka a program doplní boskovičtí manželé Havlovi – skladatelé hudby k tomuto filmu. Mimo jiné zahrají hudbu z filmu Křižáček, [která dostala filmové ocenění Český lev](https://ohlasy.info/clanky/2018/04/rozhovor-havlovi.html).

### Koncert pro Ukrajinu | Open Mic vol. 42

*Zámecký skleník, 17. března v 19.00*

Také v Boskovicích se uskuteční benefiční koncert pro Ukrajinu, respektive přetaví se v něj další hudební setkání písničkářů Open Mic. Výtěžek půjde na humanitární pomoc Ukrajině. Vystoupí folk-punk Hovaduo ze Skalice nad Svitavou, folkový písničkář David Kourek z Kanic, progressive-folk Ivo Cicvárek Trio a možná i další nečekaní hosté.

### Janoušek-Wróblewski Quartet

*Kulturní dům Letovice, 18. března v 19.30*

Tuhle formaci jsme měli šanci slyšet už v říjnu v Prostoru, kdy do našich končin kapelu přivedl Jan Hocek. Nyní pánové vystoupí znova, ale v Letovicích, kde mají jazzové koncerty také velkou tradici a to je prostě výborné. Čeká nás tedy Štěpán Janoušek na trombon, Michal Wróblewski na saxofon a rytmiku obstará Miloš Klapště na kontrabas a Jan Chalupa na bicí. Wróblewski s Janouškem se znají z kapely Mocca Malacco, která se věnovala také modernímu instrumentálnímu jazzu. 

### Bozacon

*Sokolovna, 18.–19. března*

Je fakt výborné, když se v Boskovicích objeví něco nového. A to se přesně týká Bozaconu! Kdo by neznal tradici conů, tak jde o takový festival všech možných sci-fi a fantasy fanoušků. Lidí, kteří milují komiksy a deskové hry, literaturu a filmy zmíněných žánrů. Můžete se těšit na komiksového kreslíře a autora Nikkarina, spisovatele Pavla Bareše, Vojtěcha Matochu, Františka Kotletu nebo Kateřinu Šardickou a Kristýnu Sněgoňovou. V rámci festivalu se budete moct účastnit workshopů a všemožných heren. Více informací si o Bozaconu můžete přečíst třeba [u nás v Ohlasech](https://ohlasy.info/clanky/2022/02/bozacon.html).

### Tomáš Hobzek Quartet

*Zámecký skleník, 24. března v 19.00*

Známý ostřílený jazzový matador Tomáš Hobzek vystoupí se svojí jazzovou kapelou v rámci Jazz & Blues ve skleníku. Vystoupí s ním nikdo jiný než Tomáš Liška na kontrabas a dále kapelu doplní Vítek Křišťan na piáno a Marcel Bárta na saxofon. Tomáš Hobzek zformoval uskupení po ukončení studií na VOŠ Jaroslava Ježka a vydal už dvě alba. Osobně bych vyzdvihl hlavně to druhé – Supernatural Phenomena, která mě osobně baví nejvíc. Tomáše Hobzka můžete znát z kapely Ondřeje Pivce nebo třeba jako sidemana mnoha zahraničních jazzových a bluesových hvězd, které vystupují na české scéně. 

### Koncert SOMB a PS Janáček

*Sokolovna, 27. března v 19.00*

Tematický dvojprogram Symfonického orchestru města Boskovice a smíšeného pěveckého sboru Janáček k oslavám 800 let města Boskovice od první písemné zmínky. Pěvecký sbor Janáček vystoupí se sbírkou lidových písní z okolí Boskovic a orchestr zahraje výběr z Dvořáka, Haydna a dalších klasiků. 

### Festival Jeden svět v Boskovicích 

I letos je tu festival dokumentárních filmů Jeden Svět. Vybral jsem tipy na filmy, které byste určitě neměli vynechat. 

*Kino Panorama, 22\. březen v 19.00*

Festival se klasicky věnuje environmentálním tématům a to potvrzuje také film Severní proud. Ve filmu režisér Steven Krones sleduje odpad, který putuje z kontinentální Evropy až na k útesům norského souostroví Lofoty. 

*Prostor, 24\. března v 19.00*

Film Opouštět počátky se věnuje čtyřem dospělým dívkám, které odcházejí z ústavu v Počátkách. Máme tak neobyčejnou možnost nahlédnout do jednoduchého počátku nového začátku.

*Prostor, 27\. března v 19.00*

Sledujete dění na Ukrajině? Obrázek o Putinově režimu vám jistě pomůže dotvořit film Zatracená práce, který skrze příběh zakladatelky TV Dožď Natalie Sindějevové mapuje turbulentní vývoj této stanice a odkrývá, co obnáší poskytování nezávislého zpravodajství v Putinově Rusku. 

### Němý film Únos bankéře Fuxe s živou hudbou kapely Veřejně nepřístupná vodní plocha

*Kino Panorama, 31. března v 19.30*

Němý film režiséra Karla Antona z roku 1923 je jedním z prvních československých pokusů o grotesku amerického formátu. Ve snímku nechybí typické postavy jako rozpustilá hlavní hrdinka, sympatický mužský hrdina, poblázněný detektiv Sherlock a bezradný policejní náčelník. Hlavní pár vytvořila tehdejší světová dvojice Anny Ondráková a Karel Lamač. V dalších rolích se objevili populární herci a komici své doby: Eman Fiala, Theodor Pištěk a Saša Rašilov. Film mám tu čest doprovodit se svým jazzovým triem Veřejně nepřístupná vodní plocha a musím se přiznat, že jsem sám zvědavý, jak to dopadne.