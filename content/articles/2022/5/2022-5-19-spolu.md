---
title: SPOLU povede Michaela Žejšková, starosta Dohnálek post obhajovat nechce
cover-photo: https://i.ohlasy.info/i/8cbc1244.jpeg
perex: Po vzoru celostátních voleb se také v Boskovicích pro komunální volby spojí ODS, KDU-ČSL a TOP 09 do jedné kandidátky SPOLU.
author: Tomáš Trumpeš
category: zpravodajství
tags:
    - politika
    - volby 2022
---

*Po vzoru celostátních voleb se také v Boskovicích pro komunální volby spojí ODS, KDU-ČSL a TOP 09 do jedné kandidátky SPOLU. V jejím čele ale nebude stávající starosta Jaroslav Dohnálek, který se chce přesunout do role „radícího staršiny“. Strany věří, že vytvořením koalice navýší svůj volební zisk.*

{% photo src="https://i.ohlasy.info/i/8cbc1244.jpeg" caption="Jaroslav Dohnálek, Michaela Žejšková, Michal Knödl" author="Tomáš Trumpeš" /%}

„Naše tři strany – ODS, KDU-ČSL a TOP 09 – se dohodly, že mají společnou vůli vytvořit v Boskovicích předvolební koalici SPOLU pro volby do obecního zastupitelstva. Lídrem a koaliční kandidátkou na starostku jsem dle dohody tří stran já,“ oznámila na tiskové konferenci stávající místostarostka za TOP 09 Michaela Žejšková. 

Vytvořením předvolební koalice podle ní strany navazují na spolupráci, kterou [navázaly ve vedení města](https://ohlasy.info/clanky/2021/04/nove-vedeni.html) před více než rokem po koaliční změně na boskovické radnici. „Tímto chceme ukázat, že se nám ta spolupráce velmi osvědčila, že se umíme dohodnout, funguje nám to a chceme v tom pokračovat dál,“ vyjádřila se lídryně SPOLU. Hlavním impulsem k vytvoření koalice podle ní byla myšlenka, proč tříštit síly a řešit, co bude po volbách, když strany koalice SPOLU vědí, že jim spolupráce funguje a jednotní mohou být silnější a mohou dát dohromady opravdu kvalitní tým.

Starosta a šéf místní ODS Jaroslav Dohnálek připustil, že názory na vytvoření předvolební koalice se vyvíjely a členové ODS o tom hodně diskutovali. Inspirací bylo i fungování celostátní koalice po vytvoření vlády a hlavně zkušenost z aktuálního fungování městské rady.

### Kandidáti

Kandidátkou koalice na starostku města bude Michaela Žejšková, která se stala členkou zastupitelstva a rovnou neuvolněnou místostarostkou teprve loni na jaře, kdy jí místo v aktivní politice přepustili čtyři odstoupivší členové TOP 09. Po roce práce ve funkci místostarostky se koalice SPOLU rozhodla vsadit právě na ni. „Dospěli jsme v koalici k tomu, že jsem to já, kdo má předpoklady pro výkon funkce a můžu do toho přinést tu pravou energii v pokračování našeho koaličního spojení,“ uvedla Michaela Žejšková. Pokud člověk pracuje ve vedení města a chce pokračovat, je podle ní přirozené, že před takovou výzvou nestrčí hlavu do písku, respektive před ní neuteče. „Těžko se člověk ubrání pocitu, že má městu co dát a má tady v čem pokračovat. Uvidíme, co bude po volbách, ale chtěla bych v tom s kolegy v zádech a na platformě SPOLU pokračovat na tom nejsilnějším postu. Cítím to tak, že se mám chopit té rozhodující části provazu a mám za ni táhnout,“ řekla kandidátka na starostku.

Dvojkou kandidátky SPOLU bude aktuální starosta a šéf místní ODS Jaroslav Dohnálek. Ten zároveň vysvětlil, proč už nechce stát na čele a usilovat o svoje čtvrté funkční období jako starosta. „Důvod je relativně jednoduchý. Nemíním před ničím utíkat ani práskat dveřmi, ale moje osobní rozhodnutí bylo, že bych chtěl být spíše v pozici radícího staršiny. Ve vedení ať jsou ti mladší, perspektivnější a akčnější, byť si myslím, že jim ještě umím něco nabídnout,“ uvedl s tím, že toto své osobní rozhodnutí partnerům hned na začátku jednání avizoval.

Na třetím místě bude lídr KDU-ČSL Michal Knödl, který nyní sedí v městské radě. Čtvrté místo obsadí ODS Radkem Střížem a na pátém bude Rostislav Tichý za KDU-ČSL. Kompletní kandidátní listinu SPOLU oznámí až poté, co strany schválí a podepíšou koaliční smlouvu, což by mělo být do konce května. Poměr kandidátů do sedmadvacetičlenného boskovického zastupitelstva si rozdělily v poměru 11:9:7 pro ODS, KDU-ČSL a TOP 09. Na rozdělení počtu lidí na kandidátce se strany podle Jaroslava Dohnálka domluvily hned na první schůzce, aniž by to vzbudilo nějaký nesouhlas mezi členy.

Vzhledem k tomu, že jednotlivé strany mají oproti samostatným kandidátkám takto omezený počet uchazečů o zastupitelský post, lze předpokládat, že se mezi nimi neobjeví příliš mnoho nováčků, ale spíš zavedení reprezentanti jednotlivých stran. 

Michal Knödl z KDU-ČSL uvedl, že první tři místa z devíti celkových lidovci obsadili spíše kandidáty z mladší generace. Takže stávající zastupitelky – senátorka Jaromíra Vítková a lídryně z minulých voleb Dagmar Hamalová, která lidovcům minule získala vůbec největší počet preferenčních hlasů – budou až na zadnějších místech. Celkově budou budou mít lidovci opět vyšší podíl žen, na rozdíl od ODS, která podle vyjádření Jaroslava Dohnálka „genderovou vyváženost tradičně kazí“. U ODS se podle něj objeví i nové tváře a nebude to jen řada mnohaletých kandidátů.

### Program

Rámcově zástupci SPOLU představili také přípravu programu. „Chceme pokračovat v rozdělané práci a od toho se bude odvíjet i náš program,“ uvedla Michaela Žejšková. Na programu nyní strany pracují společně a hotový ho chtějí mít do konce června. Očekávat lze podle Michaely Žejškové klasická boskovická témata, která jsou na stole – doprava, sportovní hala, knihovna, životní prostředí nebo nemocnice. 

Podtitul kampaně SPOLU bude znít SPOLU jdeme dál a právě to podle Michaely Žejškové značí, že koalice chce pokračovat ve věcech, které má rozběhnuté a na kterých pracuje. Pro ni je přirozenou prioritou dokončení stavby sportovní haly. 

„Pokud mám říct jednu věc, tak osobně za nejpalčivější investici ve městě pokládám tu dopravně-infrastrukturní – a to je je kruhový objezd,“ popsal svou osobní prioritu Jaroslav Dohnálek. „Nemyslím si, že by aut ubývalo a nemyslím si, že by existovalo jiné, zázračné řešení,“ doplnil. Nyní je podle něj tato investice města, Svazku a kraje připravená a bylo by pro něj zadostiučiněním ji v příštím volebním období dotáhnout do konce. Jako další věc uvedl zabezpečení kvalitní péče nemocnice ve stejném rozsahu a v ideální případě její převod pod kraj. „Pokud se to nepodaří, město stejně nemůže dát od nemocnice ruce pryč, byť je to finančně náročné. Ale uvidíme, jestli se převod podaří dotáhnout do konce,“ uvedl starosta.

Michal Knödl uvedl, že i pro něj je důležité řešení dopravní situace a dokončení sportovní haly. „Za mě řeknu ještě komunitní centrum – aby se s tím konečně pohnulo a podařilo se nám to dotáhnout do zdárného konce,“ doplnil šéf lidovců.

### Kampaň

Pro kampaň koalice SPOLU spustí nový koaliční web a vzniknou i profily na sociálních sítích, kromě toho se ale bude opírat i o dosavadní komunikační kanály jednotlivých stran. Jinak můžeme podle vyjádření Michaely Žejškové čekat kampaň hlavně ve stylu nejsilnější a nejzkušenější strany ODS. Plánuje se mítink na náměstí před prázdninami, potom od konce prázdnin ostrá fáze kampaně – kontaktní kampaň i masivnější kampaň ve schránkách a na propagačních plochách ve městě.

V letošních volbách strany SPOLU obhajují celkem 11 mandátů – ODS jich má šest, lidovci tři a TOP 09 dva. Ambicí společného uskupení je ve volbách posílit. „Míříme určitě výš. Volební systém pro komunální volby s sebou nese, že vítěz je na tom v porovnání s ostatními, kteří se drolí, v přepočtu lépe. Nezastíráme, že je to jedna z motivací, proč jít takhle dohromady,“ odkázala se Michaela Žejšková na systém přepočtu hlasů na mandáty, který skutečně zvýhodňuje uskupení s vyššími celkovými zisky.

„Určitě není naším cílem dobýt město jako bývalý pražský primátor, který měl nad padesát procent. Po tom netoužíme. My chceme vyhrát a být v koalici s partnery, kteří budou chtít nás a se kterými si budeme programově vyhovovat. To je cíl – jednoznačně vyhrát a potom složit smysluplnou radnici se smysluplnou radou a se zastupitelstvem, které samo sebe neotráví a nezahltí malichernými půtkami,“ dodal Jaroslav Dohnálek.

S takovým volebním ziskem by koalice SPOLU mohla pomýšlet opět na dva posty ve vedení města, které má i dnes – starostu a místostarostu. Těžko by však mohla pomýšlet na všechny tři posty, z toho pohledu to tedy vypadá, že lidovci se vstupem do koalice místostarostenského postu vlastně předem vzdali. „Jako ústupek to úplně necítím. Zaprvé se může stát, že budeme mít nakonec sílu ještě větší, než máme teď. A hlavně když člověk vstupuje do tříčlenné koalice, musí se umět dohodnout, částečně ustoupit. ODS uměla ustoupit v počtu mandátů. A tím, jak je to ve vedení města postavené dnes, jsme naprosto respektovali, že kandidátkou na starostku bude Míša Žejšková. A pak už to kopíruje i sílu v zastupitelstvu. Jdeme do toho tři strany, bylo potřeba se domluvit, kdo bude první, druhý a třetí – a teď uvidíme, jak dopadnou volby,“ vyjádřil se za lidovce Michal Knödl.

Po volbách je koalice SPOLU připravena na základě výsledku jednat se všemi demokratickými stranami. Žádnou z nich z jednání předem nevylučuje a volby tak nechce stavět jako střet nějakých bloků, i když stávající koalici s ČSSD a Boskováky si představitelé SPOLU pochvalují. Nepřijatelní jsou komunisté a případně SPD. 

„Shodli jsme se, že nikdo není předem preferován, ani předem zatracován. Možná mám právě v tomto mladším kolegům co předat – že koalice se dělají až po volbách,“ uzavřel starosta Jaroslav Dohnálek.