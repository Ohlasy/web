---
title: Stát stahuje záměr ubytovat v Boskovicích romské válečné uprchlíky z Ukrajiny
cover-photo: https://i.ohlasy.info/i/f212130b.jpg
perex: V průběhu předchozího týdne hýbala Boskovicemi kauza případného ubytování romských válečných uprchlíků v budově na ulici Svatopluka Čecha. Jak dopadla?
author: Tomáš Trumpeš
category: zpravodajství
tags:
    - válka na Ukrajině
    - migrace
---

*V průběhu předchozího týdne hýbala Boskovicemi kauza případného ubytování romských válečných uprchlíků v budově bývalého hasičského štábu na ulici Svatopluka Čecha. Po bouřlivém týdnu to nyní vypadá, že stát předběžný záměr stahuje.*

{% photo src="https://i.ohlasy.info/i/f212130b.jpg" caption="Bývalý hasičský štáb na ulici Svatopluka Čecha" author="Tomáš Znamenáček" %}

Debatu rozvířila reportáž televize CNN Prima News, která informovala, že nevyužívaný boskovický objekt, který je nyní ve vlastnictví Úřadu pro zastupování státu ve věcech majetkových (ÚZSVM), je na seznamu možných míst, kam by se mohla tato skupina uprchlíků směřovat.

„Minulý týden jsem nedělal skoro nic jiného. Ale je to pochopitelné. Byla to pro všechny rána z čistého nebe,“ vyjádřil se boskovický starosta Jaroslav Dohnálek (ODS). Celá kauza teď pravděpodobně končí tím, že objekt bude ze seznamu vyjmut. Starostu Jaroslava Dohnálka o tom informoval hejtman Jan Grolich (KDU-ČSL). Nyní o celé věci jedná Ústřední krizový štáb, takže finální vyřazení Boskovic ze seznamu by mělo přijít v nejbližších dnech.

Hejtman starostu ujistil, že na kraji chápou, že budova není vhodná pro tento typ osob, a to už jen proto, že je v centru města a nedaleko dnes už největšího sídliště. Obdobně hejtmanův postoj popsal i krajský zastupitel a bývalý boskovický místostarosta Lukáš Holík (ANO) po jednání krajského zastupitelstva, kde se Jan Grolich k záležitosti taktéž vyjádřil. „Po diskuzi sám hejtman přiznal, že si v této chvíli nedovede představit ubytování ukrajinských Romů v daných lokalitách vzhledem k tomu, kolik nevole to ve společnosti vyvolalo,“ popsal Lukáš Holík.

Aktuálně hejtman Jan Grolich situaci [podrobněji vysvětluje a komentuje v rozhovoru](https://www.seznamzpravy.cz/clanek/domaci-zivot-v-cesku-ctyricet-lidi-neni-ghetto-strach-z-utecencu-je-zbytecny-rika-hejtman-200853) pro Seznam Zprávy. Zde se na otázku, jestli se neobává, že budou vznikat malá ghetta, vyjádřil jasně, že čtyřicet lidí není ghetto a obavy jsou podle něj zbytečné. „Tohle odmítám. Je to poměrně malá skupina lidí. Nevidím v tom nějaký problém. V řadě měst už je víc než čtyřicet takto specifických Ukrajinců ubytovaných. Akorát se to nemedializovalo. Normálně fungují a až na výjimky bez problémů. Samozřejmě na jižní Moravě máme nyní 35 tisíc uprchlíků, občas se nějaký problém objeví, ale to je ve společnosti běžné. Chápu, že je to novinářsky zajímavé téma, ale je to kapka v moři. Kdyby se předem neřešila lokalita, tak to lidé nerozebírají a ani to nepoznají. Chápu strach, s ním se musí pracovat, ale za mě je to zbytečné,“ uvedl pro Seznam Zprávy Jan Grolich.

Situaci vedení města řešilo i s ministrem školství Petrem Gazdíkem (STAN), který byl v Boskovicích minulý týden na návštěvě. „I jemu jsem říkal, že mě mrzí, že se avizovalo, jak bude vše řešeno po jednáních se samosprávami – tak toto určitě nebylo učiněno. Samospráva, v tomto případě tedy my, naprosto o ničem nevěděla,“ poznamenal boskovický starosta. O celé záležitosti dokonce nevěděl ani vlastník objektu ÚZSVM, což jeho zástupce již minulý týden potvrdil i Ohlasům. „ÚZSVM dosud neobdržel žádnou žádost konkrétního subjektu za účelem umístění uprchlíků z Ukrajiny do tohoto objektu, nicméně ÚZSVM je připraven v této věci poskytnout maximální součinnost,“ sdělila Anna Marie Petruková z oddělení komunikace.

Budova navíc podle starosty není schopná tak rychle k ubytování sloužit. Také to ÚZSVM potvrdil: „Současný stavebně-technický stav neumožňuje bez provedení potřebných úprav budovu okamžitě využívat.“ V současné době v budově probíhají kontrolní práce a revize ke zjištění skutečného stavu. „Neteče tam voda, není revize elektroinstalace a podobně,“ doplnil Jaroslav Dohnálek. I z toho tak lze soudit, že by se nejspíš dřív nebo později budova ze seznamu navrhovaných lokalita stejně vyřadila. Hejtman Jan Grolich uvádí, že by budova potřebovala až několik měsíců na přípravu.

Na svém prvním květnovém jednání se otázkou zabývala také boskovická městská rada. Přijala usnesení, že s uvedeným záměrem nesouhlasí a uložila starostovi, aby nadále intenzivně jednal s ÚZSVM o možném převodu budovy do vlastnictví města. Radnice by zde ráda [vybudovala mateřskou školu](https://ohlasy.info/clanky/2022/03/z-radnice-2.html) a na záměr vypracovává studii. 

Pro ubytování ukrajinských uprchlíků je nyní v Boskovicích připravena bývalá administrativní budova traktorky, která může pojmout 50 osob. Sem by mohla zamířit jiná skupina lidí, vybraná Jihomoravským krajem, nejedná se tedy o náhradní místo pro romské uprchlíky. Kapacita je předpřipravena a finální nachystání by trvalo tři až pět dnů. „My jsme dohodnuti s majitelem, dál to řeší Hasičský záchranný sbor,“ popsal starosta s tím, že zatím nezaznamenali signál, že by hasiči budovu pro uprchlíky potřebovali využít.