---
title: "Ukrajinistické minimum pro Čechy: grafika a výslovnost"
cover-photo: https://i.ohlasy.info/i/296d6a6e.jpg
perex: Vzhledem k pokračující válce na Ukrajině se stále častěji setkáváme s ukrajinským jazykem, ať už přímo, nebo skrze sdělovací prostředky. Náš přispěvatel, jazykovědec Vít Boček, proto nabízí možnost se s ukrajinštinou blíže seznámit.
author: Vít Boček
category: seriály
serial: jazyk
tags:
    - válka na Ukrajině
---

*Vzhledem k pokračující válce na Ukrajině a silné imigrační vlně se stále častěji setkáváme s ukrajinským jazykem, ať už přímo při kontaktu s ukrajinskými uprchlíky v naší zemi, nebo nepřímo skrze sdělovací prostředky. Přestože příčiny, které k takovému styku s ukrajinštinou vedly, jsou ryze negativní, můžeme tuto situaci vnímat a využít i jako příležitost blíže se seznámit se zajímavým jazykem, který u nás z politických a historických důvodů vždy stál ve stínu svého velkého bratra, ruštiny.*

{% photo src="https://i.ohlasy.info/i/296d6a6e.jpg" caption="Peresopnycké evangelium, památka z 16. století, na kterou při inauguraci přísahají ukrajinští prezidenti a která jako jeden z prvních textů systematicky používá písmeno ґ" author="Wikimedia Commons" /%}

Přibližně vzato, generace Čechů narozených před rokem 1980 ještě zažily přinejmenším na základní škole výuku ruštiny, což jim může při porozumění ukrajinštině výrazně pomoci. Ale přestože jsou ruština s ukrajinštinou velmi blízce příbuzné jazyky, když obě patří ještě společně s běloruštinou do východní větve slovanských jazyků, jsou mezi nimi pochopitelně i výrazné rozdíly. Mladším generacím nezbývá než začínat od nuly. Jejich výhodou ale může být právě nezatíženost ruštinou, neexistence mylného očekávání, že v ukrajinštině bude všechno více méně stejné jako v ruštině.

Seznámení s cizím jazykem většinou začíná tím, že si osvojíme jeho grafický systém ve spojitosti s výslovností. Zatímco Češi jsou zvyklí na latinku, všechny východoslovanské jazyky užívají azbuku neboli cyrilici. Každý tak ale činí po svém, a přestože většina písmen je stejných, existují i odlišnosti. Je to jednak výsledek řady různých pravopisných reforem (a jejich následného rušení, popřípadě zase nového zavádění), jednak odraz rozdílů ve zvukové stavbě těchto jazyků.

Ukrajinská cyrilice obsahuje 33 písmen (plus apostrof) a [vypadá takto](https://www.movapp.cz/alphabet).

Ukažme si nejprve specifika ukrajinských **samohlásek**. 

Na rozdíl třeba od češtiny nebo jihoslovanských jazyků všechny východoslovanské jazyky rozlišují ve výslovnosti **měkké [i]** a **tvrdé [y]**. Liší se však v tom, jakými grafémy tyto hlásky zapisují. Slouží k tomu dohromady tři různá písmena, ale každý východoslovanský jazyk používá jinou dvojici. Situace vypadá takto:

|hláska| ruština | ukrajinština | běloruština
|---|---|---|---|
|[i]|и|і|і|
|[y]|ы|и|ы|

Pokud tedy znáte ruštinu a jste zvyklí na měkkou výslovnost и, mějte na paměti, že v ukrajinštině stejný znak vyjadřuje výslovnost tvrdou. 

Ukrajinština má kromě toho ještě grafém ï, který slouží pro zápis sekvence hlásek j + i, tedy [ji]. Objevuje se například v názvu ukrajinského hlavního města Київ [kyjiv]. Možná jste zaznamenali kampaň [KyivNotKiev](https://en.wikipedia.org/wiki/KyivNotKiev)  týkající se anglického názvu tohoto města. Cílem je, aby se v médiích a organizacích užívajících angličtinu přestala používat původnější anglická podoba Kiev, která vznikla z ruského tvaru Киев [kijev]. Místo ní se má v angličtině nově používat podoba Kyiv, odvozená právě od ukrajinského tvaru Київ [kyjiv]. Celá kauza je pěkným příkladem toho, že na vývoj jazyka, v tomto případě pravopisu a výslovnosti, může mít někdy výraznější vliv politika než přirozené jazykové tendence nebo zažité a ustálené vyjadřování (tvar Kiev byl v angličtině už na začátku 19. století).

Rozdíly mezi našimi jazyky jsou také v zápisu **samohlásky [e] a její kombinace s předcházejícím [j]** (respektive  v zápisu měkkosti předchozí souhlásky). Zjednodušeně vzato je zde situace následující:

|hláska|ruština|ukrajinština|běloruština|
|---|---|---|---|
|[e]|э|е|э|
|[je, ʼe]|е|є|е|

Ruština se tedy úplně shoduje s běloruštinou, zatímco v ukrajinštině se grafém e využívá jinak a je zde speciální písmeno є. Opět tedy jedno varování: pokud znáte ruštinu a jste zvyklí na měkkou výslovnost e jako [je] (respektive na to, že e změkčuje předchozí souhlásku), pamatujte, že v ukrajinštině se stejné písmeno vyslovuje pouze jako [e] a neměkčí. Jednodušší pro nás může být ukrajinština v tom, že nepoužívá znak ё, který ruštináři znají pro zápis sekvence hlásek [jo]. Ta se v ukrajinštině zapisuje prostě jako sled j + o, v azbuce tedy йо.

V oblasti **souhlásek** existuje jeden výrazný rozdíl mezi ukrajinštinou a běloruštinou na jedné straně a ruštinou na straně druhé. Týká se existence a zápisu **hlásek [h] a [g]**. Ruština hlásku [h] vůbec nemá a [g] zapisuje pomocí písmene г. Ukrajinština s běloruštinou mají obě hlásky, přičemž [h] zapisují pomocí г, zatímco [g] pomocí ґ, tedy písmene, které má vpravo nahoře navíc malou, celkem dost nenápadnou čárku směrem vzhůru. Celkově tedy vypadá situace takto:

|hláska|ruština|ukrajinština|běloruština|
|---|---|---|---|
|[h]|–|г|г|
|[g]|г|ґ|ґ|

Rozdíl ve výslovnosti je dán historickým vývojem těchto jazyků. V ukrajinštině a běloruštině se odráží středověká změna původní hlásky [g] na [h], podobně jako je tomu v češtině nebo slovenštině, zatímco v ruštině stejně jako například v polštině se tato změna neodehrála. Máme proto například takovéto „rovnice“ mezi slovy v jednotlivých slovanských jazycích:

|čeština a slovenština|běloruština|ukrajinština||ruština |polština|
|---|---|---|---|---|---|
|no**h**a|нага [na**h**a]|нога [no**h**a]|×|нога [no**g**a]|no**g**a|
|**h**lava|галава [**h**alava]|голoва [**h**olova]|×|голова [**g**olova]|**g**łowa|

Ruštináři jistě znají z azbuky tzv. měkký znak ь a tvrdý znak ъ, přičemž v ruštině slouží první z nich k naznačení, že předcházející souhláska se vyslovuje měkce, zatímco druhý naopak vyjadřuje, že předchozí souhláska se vyslovuje tvrdě. Ukrajinština se s ruštinou shoduje v použití měkkého znaku, kdežto tvrdý znak nemá a používá v jeho funkci **apostrof**:

||ruština|ukrajinština|
|---|---|---|
|měkčení|ь|ь|
|neměkčení|ъ|ʼ|

A na závěr ještě upozornění na jednu věc, která nám může osvojování cyrilice komplikovat, ať už jde o ukrajinskou nebo ruskou variantu. Několik písmen má oproti základnímu tvaru výrazně jinou podobu v kurzivě. V ukrajinské verzi se to týká následujících grafémů:

|[h]|[g]|[d]|[y]|[j]|[p]|[t]|
|---|---|---|---|---|---|---|
|г|ґ|д|и|й|п|т|
|*г*|*ґ*|*д*|*и*|*й*|*п*|*т*|

Jak je vidět, některé kurzivní podoby se více než základním tvarům pro tutéž hlásku podobají písmenům z latinky, ovšem těm, které slouží k zápisu výslovnosti úplně jiných hlásek…

До побачення!