---
title: V kině Panorama vznikne druhý, komorní kinosál
cover-photo: https://i.ohlasy.info/i/91df7e42.jpeg
author: Tomáš Trumpeš
category: zpravodajství
tags: kultura
---

*Boskovické kino Panorama bude mít od podzimu kromě hlavního sálu ještě druhý, komorní promítací sál s kapacitou 20–30 diváků. Ten by měl být vybaven digitální technologií DCI a kinařům kromě komornějších projekcí umožní i efektivnější využití hlavního sálu.*

{% photo src="https://i.ohlasy.info/i/91df7e42.jpeg" caption="Šéf kina Tomáš Marvan v budoucím kinosále" author="Tomáš Trumpeš" %}

Nový malý sál vznikne v jedné z učeben v prvním patře katolického domu, kde kino Panorama sídlí. V současnosti je zde hlavní sál pro 153 diváků a ten podle vedoucího kina Tomáše Marvana na pokrytí místní divácké poptávky nestačí.

Návštěvnost kina se dlouhodobě pohybuje nad celorepublikovým průměrem a do roku 2019 měla stoupající tendenci. Rok 2019 byl v novodobé historii prozatím nejúspěšnější, kino Panorama navštívilo 57 tisíc diváků na celkem 829 odehraných představení a tržba dosahovala 6,5 milionů korun. „Dalo by se říci, že kinosál praskal ve švech. Pokud bychom v roce 2019 disponovali dvěma, třemi sály, byly by zaplněné a mohli jsme tak uspokojit širší diváckou základnu,“ popisuje Tomáš Marvan.

Filmové projekce jsou podle něj jedinou opravdu pravidelnou kulturní nabídkou, kino hraje takřka 365 dní v roce, a navíc se jedná o cenově dostupnou kulturu. Aktuálně zažívají kinaři po ukončení protiepidemických opatření masivní návrat diváků. 

Boskovický kinosál je podle Tomáše Marvana v kontextu ostatních kin v České republice v podstatě malý a aby uspokojili diváckou poptávku po žádaném filmu – nyní třeba Vyšehrad: Fylm – musí film reprízovat vícekrát. Někdy film odehrají dvacetkrát nebo třicetkrát, Ženy v běhu zaznamenaly v roce 2019 dokonce 42 projekcí a celkem 5227 diváků. „Opakováním stejného titulu si však zabíráme místo v kinosále pro uvádění nových titulů a repríz starších, stále navštěvovaných filmů. Omezujeme tak pestrost programu, na které si zakládáme. Jako provozovatelé městského kina cítíme potřebu oslovovat různé věkové skupiny a potřeby diváka, proto se snažíme nabízet vyvážený program, kde si každý najde svůj žánr. Diverzifikace programu je důležitá pro udržení stávajících diváků a rozšiřování divácké základny,“ vysvětluje Tomáš Marvan.

Vybudování malého sálu tak vyřeší problém s počty repríz a pokrytí filmové nabídky. Druhý sál by měl vést ke zlepšení stávajícího provozu kina a měl by umožnit daleko větší flexibilitu ve tvoření programu a tím pádem širší možnosti pro dramaturgii kina.

To všechno by mělo přinést také ekonomické benefity. Potenciální roční tržby z malého sálu vypočítali kinaři na více než 600 tisíc korun, další desetitisíce můžou přinést pronájmy. Tím ale přínosy zdaleka nekončí – uvolněním kapacity velkého sálu pro komerční projekce může zde dojít k navýšení tržeb až o 20 procent, minimálně o jeden milion korun.

Malý sál může kromě projekcí nadále sloužit i jako učebna, jinak bude primárně využíván pro reprízování filmů a uvádění pravidelných menších filmových cyklů jako je Filmový klub, Dokumentární film či Filmový kvíz. Bude zde i možnost nabízet nové trendy v oblasti audiovizuálního průmyslu jako hraní počítačových her a coworkingové aktivity. Počítá se i s pronájmem malého sálu jako VIP kina pro soukromé projekce.

Městský rozpočet počítá na investici do vybudování druhé sálu v Panoramě s částkou 2,2 milionu korun, podle místostarosty Petra Malacha (ČSSD) by mělo v květnu proběhnout výběrové řízení na dodavatele techniky. Akce bude trvat asi půl roku, takže už na podzim by sál měl začít fungovat. Město bude podle místostarosty Petra Malacha také žádat o dotaci na modernizaci a digitalizaci malých sálů ze Státního fondu kinematografie, získat by mohlo až 850 tisíc korun.

Pro vybudování sálu je třeba ve stávající učebně provést úpravy elektrické sítě pro potřeby nových elektrických rozvodů, posouzení sálu statikem, dále úpravy a odhlučnění vstupních dveří, vybavení prostor klimatizací a akustické úpravy prostoru a úpravy současného osvětlení včetně zatemnění oken. Sál bude vybaven elevací o třech až čtyřech stupních a vybaven křesly s pevným nesklopným sedákem.

Největší náklady si vyžádá technické vybavení – osazení prostor DCI laserovým projektorem s vlastním serverem a projekčním objektivem pro malý sál, dále promítacím plátnem včetně opon, zvukovým procesorem, zesilovači a reprosoustavou včetně kabeláže v konfiguraci 7.1 a HDMI extenderem pro promítání z notebooku přímo ze sálu. Kino bude také muset upravit svůj web a pokladní systém pro integraci malého sálu.