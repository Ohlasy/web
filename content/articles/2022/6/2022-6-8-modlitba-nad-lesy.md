---
title: Modlitba nad lesy
cover-photo: https://i.ohlasy.info/i/8ccf6f0a.jpg
author: Tomáš Trumpeš
category: názory a komentáře
tags:
    - kultura
    - klimatická změna
---

*Krátká úvodní řeč Tomáše Trumpeše a rozhovor s malířem Vítem Ondráčkem u příležitosti zahájení jeho výstavy v brněnské [galerii Platinium](https://www.galerieplatinium.cz/) na ulici Veveří. Výstava zde potrvá do konce srpna.*

{% photo src="https://i.ohlasy.info/i/8ccf6f0a.jpg" caption="Z cyklu Modlitba nad lesy, výřez" /%}

Při jednom z přátelských posezení v boskovické hospodě Turbína – podle autora návrhu stavby, v níž se nachází, někdy zvané *U Jurkoviče* – zasáhl malíř Vít Ondráček před několika lety do probíhající debaty slovy: „No jo, ale věci jsou bolestně ambivalentní.“ Už nevím, na čí a jaká příliš jednostranná a zjednodušující tvrzení reagoval, ale ta věta mi uvízla v paměti a v různých situacích se mi stále vrací: „Věci jsou bolestně ambivalentní.“

A nakonec mi ji teď na mysl vrací znovu i její autor, a to svou aktuální tvorbou a výstavou, na jejímž zahájení se dnes scházíme. Obrazy mimořádné, jemné, harmonické, zcela nepodbízivé a přitom podmanivé krásy totiž vyrůstají z drásavé, přímo kataklyzmatické skutečnosti našich dnů – ze záhuby lesů, oslabených chováním člověka.

Zdá se však, že věci jsou natolik ambivalentní, že nakonec nemusí být ambivalentní jen bolestně. A tak *Modlitba nad lesy*, jak zní název výstavy, může směřovat spíše k efektu uzdravení než k dalšímu prohlubování bolesti. Právě krása nás může přivést ke skromnosti a k větší citlivosti vůči tomu, co se děje. A v tom nakonec tkví byť malá, ale jediná naděje uzdravení člověka a přírody. 

…ale nechme mluvit samotného malíře.

### „Technicky mi chvíli trvalo, než jsem stromy vtáhl do hry.“

**Pojem *stéla* je znám zejména ve významu náhrobku nesoucího informace o zemřelém. Tvoje stély nesou svědectví o umírajícím lese. Jak dnes vypadají lesy okolo Kunštátu a jak moc se změnily v posledních letech?**

Vidím to v horizontu pětadvaceti let. Zmizela jezírka. Zmizly potoky, vyschly mokřady. Pak zmizely i lesy. Napřed smrky. Pak padaly modříny a solitérní listnáče, ztrativší oporu okolní „palisády“ kmenů. Loni i letos nakonec přišly na jaře i nějaké deště, i když se sněhem to nebylo slavné. Díky nebesům alespoň za přepršky… Kličkující jarní potůčky, ze kterých jsme se těšívali, se už neobjevují, není sníh, není z čeho brát, ze zimy je najednou léto.

**S jakými pocity a jak často do lesa vyrážíš? Co to pro tebe znamená?**

Do lesa mířím tak často, jak to jde. Čtyřikrát, pětkrát týdně. V dětství jsem žil v Ponětovicích u Brna, kde lesy chyběly, modraly se až na severním obzoru. Vyrážel jsem pěšky na Říčky do Krasu, k archeologickým nalezištím Pekárna a Švédův stůl – prožíval jsem tehdy Lovce mamutů Eduarda Štorcha! Projít z Ponětovic kolem Říčky až pod Hádek a vrátit se týž den, znamenalo ujít dobrých 40 kilometrů. Na dítě skoro máchovský výkon.

**Les se ti stal nejen inspirací, ale přímo fyzicky se otiskuje a vstupuje do tvých obrazů. Můžeš nám přiblížit, jakou technikou vznikají? A jak vybíráš a získáváš materiál, který si přinášíš domů?**

Technicky mi chvíli trvalo, než jsem stromy vtáhl do hry. Používám výřezy kmenů, kusy kůry, šišky, různé odštěpky, třísky. Tyto sbírané modely nosím na zádech v batohu či přivázané na rámu krosny. Když s patnácti i více kily na zádech putuju osm, deset kilometrů přes vývraty a na čerstvě vybetonované silnici přes louku pod Touboří zachraňuju šneky, dělají mi už dřepy k nim potíže. 

**Možná je to pro malíře trochu neobvyklá otázka, ale jak náročné je to fyzicky? Kolik tělesné námahy je za obrazy, na které se díváme?**

Technicky tento způsob vyžaduje dobrou kondici jako při litografii s těžkými broušenými kameny. Tady jsou výřezy kmenů broušené zuby pil, obráběné kůrovcem a tesaříky. Vlastní malba vyžaduje fundament, ale ruce samy objevují ve své paměti to nejjistější, co nikdy neselže. Což je citát z Kroutvora, který cituje Urzidila, který to má možná od Franze Werfla…

**Mluvíme o technice, o otiscích… To by mohlo vyznít trochu mechanicky, ale co imaginace? Ve smyslu jaký má imaginace vliv na výslednou podobu obrazů a jak do procesu jejich vzniku vstupuje?**

Ano, u mne jde o imaginativní obrazy. Navazují v jistém smyslu na surrealistické frotáže Maxe Ernsta, u nás třeba Štýrského či Tikala… Zároveň je dobré vědět, co říká Fuentés: Za imaginaci totalitní režimy autory zavíraly a zabíjely. Dalo by se o tom říct mnohé. Imaginace sama o sobě nestačí. Yves Bonnefoy mluvil o „překonání imaginace mravní reflexí“, to byla reakce na světovou válku i na provolání: „Všechnu moc imaginaci!“

**Při svých úvahách o divadelní režii jsem vypozoroval, že existují dva druhy režisérů: jedni inscenaci vymyslí, mají o ní přesnou představu a pak ji nazkouší. Pro druhé je proces zkoušení teprve hledáním a inscenace vzniká až ve zkušebně, bez přesné představy na začátku. Jak moc přesnou představu máš o obrazu ty, když se poprvé dotkneš plátna, případně když připravuješ matrici?**

Vím, o co mi jde, a jsem otevřený překvapením. Proces malby přináší vedlejší efekt, jako se to děje v laboratořích. Mně se vyloučením osobního rukopisu podařilo vytěsnit Eróta. Toho chlapce s lukem – a přitom si podržet vášeň. To se může stát jen při objevu. Když nalézáte pro sebe něco nového. Dá se říct, že se mi podařila jakási ANEXE PODVĚDOMÍ.

**Když se řekne Kunštát, napadají nás hlavně jména básníků. Nejen Františka Halase, ale i těch, které jsme ještě mohli vídat a ty jsi je znal – [Ludvík Kundera](https://ohlasy.info/clanky/2020/03/kundera-100.html) a [Jan Marius Tomeš](https://ohlasy.info/clanky/2016/08/slovo-a-tvar.html) opustili tento svět před více než 10 lety. Potkáváš okolo Kunštátu a v městečku otisky jejich básnické přítomnosti? Jak na tebe působí?**

Zmíněná jména jsou pro mě celoživotním přínosem, kontinuitou. Kunderova antologie expresionismu „Haló, je tady vichr, vichřice!“ a Tomešova „Magnetická pole“ jsou knížky stále spoluvytvářející kulturní kontext. Zrovna v sobotu na Vltavě Jiří Padevět zmínil Magnetická pole jako knihu, která splnila úlohu dobré antologie – vedla jej k dalším knihám.

**Společně s tvou ženou Janou jste do Kunštátu zamířili už před čtvrt stoletím. Jedním z důvodů byl právě les, o němž i touto výstavou vydáváš svědectví. Je zde les, je zde tvé umění… A co život? Může být život taky umění? Jaký je život malíře v Kunštátě za časů kůrovcové kalamity**?

Žijeme uměním a přírodou, ať se děje cokoli. Tiše si říkáme: „Ani napravo, ani nalevo, ale DOBROVOLNÁ SKROMNOST.“ Umění a život jsou spojité nádoby. Smíšení SKUTEČNOSTI a SNU.