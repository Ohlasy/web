---
title: "Kandidáti do Senátu: Zatím to vypadá na pětici Vítková, Sukalovský, Vítek, Wetter a Rokos"
cover-photo: https://i.ohlasy.info/i/600a2257.jpg
perex: Kromě komunálních voleb se v našem volebním obvodu budou konat také volby do Senátu, představujeme hlavních pět zástupců zavedených stran.
author: Tomáš Trumpeš
category: zpravodajství
tags:
    - politika
    - volby 2022
---

*Kromě komunálních voleb se v našem volebním obvodu budou za necelé čtyři měsíce konat také volby do Senátu. Zatím to vypadá, že se o senátorský post bude ucházet relativně málo kandidátů, představujeme hlavních pět zástupců zavedených stran.*

{% photo src="https://i.ohlasy.info/i/600a2257.jpg" /%}

Favoritkou voleb ve volebním klání bude samozřejmě Jaromíra Vítková. Ta bude obhajovat svůj senátorský mandát, který získala před šesti lety jako kandidátka své domovské strany KDU-ČSL. Letos však nastoupila do voleb jako kandidátka celé koalice SPOLU. To znamená, že ODS ani TOP 09 vlastního kandidáta nepostaví. U obou stran se sice o několika jménech spekulovalo, výsledkem je však jednotná dohoda celé koalice SPOLU, která zároveň dnes představuje hlavní vládní sílu.

Dalším důvodem nižšího počtu kandidátů relevantních politických sil je ovšem také to, že některé další zavedené strany se rozhodly souboj o Senát na Blanensku vypustit. Týká se to především hnutí ANO, které má téměř třetinovou podporu ve společnosti, a také komunistů, kteří v posledních volbách vypadli ze sněmovny. Oba politické subjekty Ohlasům potvrdily, že kandidáta do senátních voleb nevyšlou.

Proti Jaromíře Vítkové se tak postaví Drago Sukalovský za Starosty a nezávislé, Filip Vítek za Piráty, Zdeněk Wetter za ČSSD a Jiří Rokos za SPD. Je samozřejmě možné, že ještě přibudou nezávislí kandidáti, případně reprezentanti malých, neparlamentních stran.

Ohlášené pětice kandidátů jsme se zeptali, jaké je jejich motivace ke kandidatuře, jaké je jejich hlavní téma a jakou mají představu o případném výkonu funkce v letech 2022–2028.

První kolo voleb do Senátu se uskuteční společně s komunálními volbami 23. a 24. září. Druhé kolo se uskuteční 30. září a 1. října.

{% photo src="https://i.ohlasy.info/i/db7134b7.jpg" /%}

### Jaromíra Vítková – SPOLU

Stávající senátorka Jaromíra Vítková říká, že její rozhodnutí znovu kandidovat má dvě roviny. „První je, že jsem si v Senátu práci osvojila, i kolegové v různých orgánech mi dávají možnost řešit věci ve smyslu zpravodajování ať už samotných zákonů či navržených usnesení Senátu,“ popisuje Jaromíra Vítková a dodává, že uspořádala řadu odborných kulatých stolů, seminářů, veřejných slyšení a konferencí, zapojila se i do návrhů usnesení Senátu k různým problémům – například to byl mobilní signál, televizní signál, mateřské školy, problém Státního pozemkového úřadu a další. 

„Druhá rovina je, že jsem získala velkou podporu z místních organizací okresu Blansko, které mě nominovaly stejně jako okresní konference. K obhajobě mě vyzvalo i vedení KDU-ČSL. Získala jsem podporu koalice SPOLU, které si vážím,“ doplnila senátorka. Volební období od roku 2016 podle svého vyjádření nepromarnila a motivací pro ni je i její okolí a lidé, se kterými se setkává. „V terénu jsem často a dostávám zpětnou vazbu, co se podařilo, co je třeba zlepšit a jaké nové podněty mohu řešit. To vše mi dává energii a budu ráda opět pracovat pro celý obvod Blansko, tedy Boskovicko, Blanensko a Kuřimsko,“ vyjádřila se Jaromíra Vítková.

Za své stěžejní téma považuje dopravu, a to nejen novou silnici 43 (73), ve které se angažuje již řadu let, ale také silnice II. a III. tříd, které jsou v obvodu ve velmi špatném stavu. Dalším tématem je oblast školství – zejména předškolní vzdělávání, životní prostředí, kultura a památková péče.

„Senátorská funkce není jen o projednávání a navrhování zákonů. Senát je strážcem ústavnosti, svobody a demokracie. Více než stranickou příslušnost řešíme podstatu problému. Senát se zasazuje o demokracii i v zemích, které jsou pod vlivem komunistických režimů, jako například Čína a Rusko. Proto jsme také v Senátu přijali delegace z Taiwanu, Běloruska, Krymu, Ukrajiny,“ popisuje Jaromíra Vítková s tím, že senátor má samozřejmě také na starosti svůj obvod a je na něm, jak práci uchopí. „Hodně se pohybuji po celém okrese a to mi umožňuje mít reálný pohled na situaci v různých oblastech a toho mohu využít při projednávání nejen zákonů. Mohu problematické záležitosti přenášet přímo na ministry a vládu. Senátor by měl reagovat i na nepředvídatelné události jako je například tornádo, ruská agrese proti Ukrajině, covidová krize a další,“ uzavírá kandidátka koalice SPOLU Jaromíra Vítková své zkušenosti s výkonem senátorské funkce.

{% photo src="https://i.ohlasy.info/i/bbd5ba3b.jpg" /%}

### Drago Sukalovský – STAN

Za hnutí STAN se bude o senátorskou funkci již podruhé ucházet starosta Kuřimi Drago Sukalovský. Ten říká, že rozhodnutí kandidovat se nerodilo lehce. „Již dvanáct let jsem starostou města Kuřim a musím říci, že je to pro mne srdeční záležitost. Stejně tak jsem již deset let zastupitelem Jihomoravského kraje. Troufnu si tvrdit, že se v Kuřimi za těch dvanáct let podařilo udělat celou řadu věcí. Co se však nepodařilo, je vyřešit špatnou dopravní situaci na Kuřimsku, ale také na Blanensku a Boskovicku, jednoduše řečeno připravit a postavit dálnici D43. Což jistě všichni čtenáři vědí, neboť tráví svůj čas v každodenních kolonách. Brání tomu především špatné zákony, které velmi ztěžují až znemožňují přípravu dopravních staveb. S tím ovšem nelze z pozice starosty či krajského zastupitele prakticky nic udělat,“ popisuje Drago Sukalovský své motivace ke snaze postoupit do vysoké politiky.

Jako své hlavní téma tedy vidí právě zákony upravující přípravy dopravních staveb. Ty je podle něj nutné změnit tak, aby příprava byla jednodušší a rychlejší a zároveň zůstalo zachováno právo lidí projekty připomínkovat. „Není však možné účelově brzdit stavby opakovaným podáváním stejných připomínek stále dokola. Napomoci k potřebným změnám zákonů je tedy mým hlavním cílem. K tomu je senátor obdařen pravomocemi a měl by je využívat. Sepisování peticí a pořádání besed je sice hezké, problém to ovšem neřeší,“ vyjádřil se Drago Sukalovský.

{% photo src="https://i.ohlasy.info/i/67bf02f7.jpg" /%}

### Filip Vítek – Piráti

Za Piráty bude usilovat o senátorský post cestovatel a lektor Filip Vítek z Kunic. „Bude to znít jako klišé, ale úplně původně to nebyl můj nápad. Ke kandidatuře mě vyzvali přátelé a kolegové. Skutečně silná vnitřní motivace se probudila později. Začal jsem se aktivně zajímat a pozorovat, jak pracují jednotliví senátoři a senátorky. Rozdíly jsou propastné. V ten moment jsem se definitivně rozhodl a získal ten správný elán,“ popisuje Filip Vítek s tím, že je přesvědčený, že náš region potřebuje změnu. Senátor totiž podle něj může pro region formálně i neformálně udělat hodně a není tak úplně důležité, za jakou stranu kandiduje. „Hlavně to chce aktivního člověka s životní energií a touhou si to v Senátu odpracovat. Bylo by zároveň fajn, kdyby k tomu nedělal starostu, ale věnoval se Senátu naplno. A k tomu jsem připraven,“ dodává.

Filip Vítek dále říká, že kdo zde v regionu žije, ten ví, co je třeba řešit, a proto jeho témata nejsou nijak šokující a souvisí s tím, jak si představuje výkon senátorské funkce. „Senátor nemá slibovat R43, ani objíždět každou akci v regionu a posílat zdravice z mikrofonu. To je kampaň, to není práce senátora. Já chci v Senátu ovlivňovat legislativu, ať můžeme efektivně bojovat se suchem, zlepšit dostupnost školek, zjednodušit výstavbu dopravní infrastruktury. Mým snem je také zjednodušit život starostům i obyvatelům malých obcí. Našemu regionu bych rád pomohl stát se nejmodernějším a nejdynamičtějším na jižní Moravě,“ deklaruje pirátský kandidát Filip Vítek.

{% photo src="https://i.ohlasy.info/i/1c1e17bc.jpg" /%}

### Zdeněk Wetter – ČSSD

Sociální demokraty bude v souboji o senátorský post zastupovat starosta Kunštátu Zdeněk Wetter. Ten říká, že chce jako dlouholetý komunální politik, posledních dvanáct let starosta „královského města Kunštát“, uplatnit svoje zkušenosti a pomoci okresu Blansko a části okresu Brno-venkov v dalším rozvoji. Starosta relativně malého města podle něj není odstřižen od reality a vnímá a řeší problémy občanů prakticky denně. „Mám jiný a zejména bližší a konkrétnější pohled na potřeby a každodenní starosti lidí. Vnímám každého člověka a každou rodinu individuálně. Nikoliv pohledem průměrů, tabulek a jiných statistik. Mám velmi dobré a mnohdy i přátelské vztahy se starosty okolních měst a obcí. Řada z nich mě v tomto rozhodnutí podporuje,“ líčí své motivace Zdeněk Wetter.

Zároveň nezastírá, že jeho motivací je i podpora ČSSD. Část minulého vedení podle něj svými kroky tuto stranu s více jak 140letou tradicí zásadně poškodila. Nejen ztrátou důvěry, ale i ekonomicky. „Chci veřejnosti představit opravdu novou ČSSD, která ctí svoje ideály a principy, na kterých byla postavena. Ostatně podporu ke kandidatuře mám právě od nového vedení ČSSD a kolegů z okresní organizace,“ popisuje kunštátský starosta.

Zdeněk Wetter se chce držet motta, že slíbí jen to, co může reálně splnit. „Řada senátorů či kandidátů v minulých obdobích představila sérii slibů a programových priorit, kdy drtivá většina zůstala jen na papíře. Nechci se vydávat stejnou cestou a slibovat vzdušné zámky. Senátor má zákonem dané pravomoci, zejména v legislativním procesu. Jeho rolí je v dobrém slova smyslu lobovat za region a jeho občany. Pomáhat a podporovat starostky a starosty v jejich projektech ve prospěch občanů,“ popisuje kandidát za ČSSD.

Hlavní témata kampaně jsou podle něj daná současnou situací, kdy neustálé zvyšování cen prakticky všeho zásadně snižuje životní úroveň téměř všech občanů, rodin s dětmi, seniorů, živnostníků a podobně. Podpora vlády je podle Zdeňka Wettera nedostatečná, nedůstojná a zdlouhavá. „Neslíbím, že to jako senátor ihned zněním nebo vše vyřeším. Ale využiji všech svých pravomocí – formálních i neformálních, aby se tento propad zmírnil a zastavil. Podpora bydlení, ochrana pitné vody, životní prostředí, i to budou moje témata, která budu postupně občanům představovat,“ uvádí kandidát ČSSD Zdeněk Wetter.

{% photo src="https://i.ohlasy.info/i/a29a37a9.jpg" /%}

### Jiří Rokos – SPD

Hnutí Svoboda a přímá demokracie (SPD) bude ve volbách do Senátu na Blanensku reprezentovat Jiří Rokos z Černé Hory. „Abych kandidoval do Senátu mi navrhlo vedení Regionálního klubu hnutí Svoboda a přímá demokracie, jehož jsem členem. Přiznám se, že mě tato nabídka překvapila, beru to jako ocenění mé dosavadní práce. Rozhodl jsem se tedy tuto výzvu přijmout. Velmi si vážím důvěry, která mi tímto byla vyjádřena, a rozhodně ji nechci zklamat. Věřím, že jako senátor bych mohl uplatnit své životní zkušenosti ve prospěch občanů. Podle mého názoru je sice v naší republice Senát nadbytečný – stačil by nám jednokomorový parlamentní systém – ale v dohledné době zřejmě nebude politická vůle jej zrušit, a proto je třeba i zde mít politický vliv. Myslím, že mnoho občanů volby do Senátu podceňuje, proto mívají nižší účast. V současném Senátu jsou dominantní strany současné vládní koalice a opoziční hlas tam není v podstatě slyšet. To bychom chtěli změnit,“ vysvětluje Jiří Rokos svou motivaci.

O výkonu senátorské funkce má podle svého vyjádření celkem jasnou představu, neboť činnost Poslanecké sněmovny i Senátu pravidelně sleduje. „Hlavními tématy mé kampaně bude bezpečnost a sociální jistoty občanů s důrazem na to, aby přes prohlubující se ekonomickou krizi byla zachována kvalita a dostupnost zdravotní péče alespoň na současné úrovni, stejně tak jako kvalita výuky na školách všech stupňů. Jsem také pro větší zapojení občanů do rozhodování o veřejných záležitostech formou referend,“ říká kandidát SPD Jiří Rokos.