---
title: Sociální demokraté s Petrem Malachem zůstávají věrní značce ČSSD
perex: Boskovickou ČSSD povede do voleb současný místostarosta Petr Malach. Strana věří, že její voliči jí tady zůstávají věrní.
cover-photo: https://i.imgur.com/JrNVCUCl.jpg
author: Tomáš Trumpeš
category: zpravodajství
tags:
    - politika
    - volby 2022
---

*Boskovickou ČSSD povede do voleb její dlouhodobě nejúspěšnější politik, současný místostarosta Petr Malach. Strana se potýká s propadem na celostátní úrovni, ale v Boskovicích se podle straníků zkonsolidovala a věří, že její voliči jí tady zůstávají věrní.*

{% photo src="https://i.imgur.com/JrNVCUC.jpg" caption="Petr Malach, Pavel Zaoral, Kamil Litvik a Oldřich Kovář" author="Tomáš Trumpeš" %}

„Naším cílem je pokračovat v projektech, které jsme zahájili už v minulém volebním období, teď jsme něco dalšího nakousli,“ říká lídr Petr Malach s odkazem na to, že ČSSD byla v čele města mezi lety 2014 a 2018, pak po volbách skončila v opozici a loni se do vedení města jako jeden z partnerů nejsilnější ODS zase vrátila. „Sociální demokracie měla vždycky v Boskovicích svoje místo, cílem je určitě čtyři zastupitelské posty obhájit,“ dodává Petr Malach.

Sociální demokraté přiznávají, že i v Boskovicích zvažovali, jestli nejít do voleb pod jinou značkou. Místní vedení strany to řešilo s členy, ale nakonec se shodli, že značka ČSSD je všechny spojuje a chtějí jí zůstat věrní i přes dnes pošramocenou pověst. Ostatně z 27 kandidátů jsou jen čtyři nestraníci.

### Kandidáti

Současný místostarosta a předseda místní organizace Petr Malach byl v boskovické ČSSD nejúspěšnější kandidát už v posledních dvou volbách. Před čtyřmi lety přeskočil lídryni a starostku Hanu Nedomovou ze třetího místa asi o 140 preferenčních hlasů, v roce 2014 si pro první pozici doskočil dokonce z pátého místa. Nyní poprvé kandiduje jako lídr a kandidát na starostu, případně místostarostu.

Říká, že by určitě rád pokračoval na uvolněném postu ve vedení města a dodává, že úplným vítězem může být jen jeden a vyhrát chtějí všichni. „Stát se starostou byl vždycky můj cíl. Člověk musí přemýšlet nad tím, že vyhraje. Pokud by se to mělo stát, ať se to stane. Pro nikoho to nebude jednoduchá práce, tlačí nás naše Achillovy paty – nemocnice, sociální služby a doprava. To je teď zásadní,“ říká Petr Malach s tím, že jakákoliv koalice po volbách si bude muset určitě dobře naplánovat, co chce za další čtyři roky dokázat.

Starosta by podle něj měl být hlavně nad věcí, přemýšlet o krok dopředu a hlavně být komunikativní a umět hledat společnou řeč s ostatními. Jedině tohle podle něj umožní pokračování v projektech, a to starých i nových. A právě v komunikativnosti vidí svou silnou stránku.

Na druhém místě kandidátní listiny je bývalý dlouholetý ředitel Kulturních zařízení města Boskovice Oldřich Kovář. Jeho motivace je jasná – pomoci z politické pozice po osmadvaceti letech, kdy v boskovické kultuře působil profesionálně, dotáhnout projekty, které se dlouhodobě dotáhnout nedaří. A říká, že sice dosud nebyl ve vysoké politické funkci, ale fungování komunální politiky dobře zná a umí se v ní orientovat. „Mám zkušenosti. Byl jsem zastupitel, byl jsem ve dvou dozorčích radách, ve správní radě, v mnoha komisích. Znám chod města a celého městského aparátu. Myslím, že vahou svých zkušeností můžu přispět. A ještě dodávám, že je to i osobní a chci podpořit tady Petra. Pak je to samozřejmě vztah k městu, bydlím tady 62 let a mám Boskovice moc rád,“ popisuje Oldřich Kovář. A dodává, že jako senior nechce sedět doma, a pokud mu to zdraví a síly umožní, chce „být zase u toho“ a v ideálním případě pracovat jako člen městské rady.

Na třetím místě se bude o zastupitelský post za ČSSD ucházet zástupce ředitele městské policie Marek Ležák. Na čtvrtém kandiduje poprvé sociální pracovník v kuřimské věznici Kamil Litvik, podle svých slov je to s o to větším nadšením a elánem. Chce pomoct sociální demokracii a Petru Malachovi, rád by do rozhodování vnášel nový pohled a novou energii.

Pátá je bývalá starostka Hana Nedomová, šestý ředitel střední školy André Citroëna Karel Ošlejšek, oba stávající zastupitelé. Na sedmém místě je personalistka Jaroslava Látalová a na osmém bývalý ředitel gymnázia Drahomír Skořepa. Jako devátý bude za ČSSD kandidovat také její bývalý okresní tajemník Pavel Zaoral, který se před třemi lety přistěhoval do Boskovic a říká, že se s radostí zapojil do činnosti místní organizace, kde se snaží uplatnit své zkušenosti. První desítku uzavírá bývalý zastupitel Oldřich Grulich.

### Program

ČSSD zatím nepředstavila volební program. Základní programové body jsou podle Petra Malacha jasné pro všechny – musí se řešit nemocnice, hala, knihovna, doprava, sociální služby. „Nebudeme mít úplně standardní volební program, ale řekli jsme si, že budeme mít volební desatero, případně dvanáctero nebo čtrnáctero. Na tom zatím pracujeme,“ popisuje Petr Malach s tím, že program by měl být hodně konkrétní, neměl by obsahovat žádné „štěky“, ale věci, kterou jsou jasně splnitelné za čtyři roky.

Jako svou osobní prioritu teď Petr Malach vidí hlavně knihovnu, které se jako místostarosta nejintenzivněji věnuje. Věří, že vyjde ministerská dotace a knihovna se v dohledné době začne stavět. Zároveň je toho názoru, že by město mělo knihovnu postavit i v případě, že by žádost o dotaci skončila neúspěšně. „Hala asi nebude tak rychlá, abychom ji třeba v příštích třech letech stavěli. Tak vezměme knihovnu a postavme ji za svoje peníze. Jeden velký projekt už musíme udělat. Když už je to takto rozběhlé, myslím si, že by se to mělo posunout dál,“ domnívá se lídr ČSSD.

Oldřich Kovář se samozřejmě hlásí ke knihovně jako hlavní prioritě, ale k tomu hned jako svou další oblast zájmu doplňuje dopravu. Sám rád řídí, sleduje dopravní obslužnost ve městě a vzhledem k rozsáhlé výstavbě zejména Na Výsluní je přesvědčen, že doprava v Boskovicích bude vyžadovat razantní opatření. Rád by proto pracoval v komisi pro dopravu.

Sociální pracovník Kamil Litvik má profesně nejblíž k sociálním službám, v jejichž rozvoji vidí velký potenciál. Ne všechny služby kromě MSSS jsou podle něj poskytovány úplně dobře a ne o všechny cílové skupiny potřebných je dobře postaráno. „Například terénní služba pro osoby bez přístřeší, kterých je tady poměrně dost. Pak také služby pro uživatele omamných a psychotropních látek. Je toho poměrně dost, co by se dalo v rámci primární a sekundární péče začít konečně řešit,“ říká Kamil Litvik. Pavel Zaoral doplňuje téma dětských hřišť a jejich revitalizace či vybudování nových.

Petr Malach dodává, že si kandidáti rozdělili programové priority, takže kupříkladu Oldřich Kovář se věnuje kultuře, Kamil Litvik sociálním věcem, městský policista Marek Ležák bezpečnosti nebo ředitel střední školy Karel Ošlejšek školství.

### Kampaň

Kampaň sociální demokracie by podle Petra Malacha měla vést lidovou cestou „pivo, guláš, sodovka, zmrzlina“. Tradiční dětský den bude ČSSD tentokrát pořádat v rámci kampaně až 11. září a vyvrcholí koncertem Karel Gott Revival. Dále má strana domluvený foodtruck a bude s ním objíždět i místní části Boskovic. Kromě toho bude ještě jedna akce na náměstí, nebo v podzámeckém areálu se skákacím hradem. „Chtěli bychom být hodně mezi lidmi,“ říká Petr Malach s tím, že hlavní část kampaně podle něj začne od poloviny srpna.

Sociálně demokratický lídr zároveň popisuje, že v boskovické politice proběhla generační výměna a většina lídrů má dnes okolo čtyřiceti nebo méně. Podle něj by to mohlo mimo jiné změnit dosavadní zvyklost, že o volebním víkendu se v sobotu ve 22 hodin dopočítaly hlasy a mandáty a v neděli se v 10 dopoledne podepisovala koaliční smlouva. Petr Malach se domnívá, že by se mělo déle jednat o programových průsečících a o ideálním nastavení koalice. O té podle Petra Malacha rozhodnou hlavně voliči, takže to nevnímá tak, že by se mělo automaticky předpokládat, že ČSSD je potenciálním doplňkem pouze pro stávající koaliční partnery sdružené v koalici SPOLU. Strana se proti nikomu nevymezuje a nevylučuje žádnou spolupráci. „Bavit se budeme určitě se všemi. Nikdy jsem se vůči nikomu nevymezoval. Všichni se tady známe, potkáváme se,“ říká Petr Malach.

Dvojka kandidátky Oldřich Kovář se domnívá, že tradiční strany, jako je ČSSD a strany koalice SPOLU, vyznávají spíše kolektivní pojetí politiky a umějí se lépe domluvit. Na straně stávajících opozičních sil vidí hodně individualit. „Můj dojem zatím je, že my jsme schopní se domlouvat líp,“ vysvětluje Oldřich Kovář a dodává: „Střílet do všeho znamená, že pak není nic. A to je škoda. Hlavní téma příštího volebního období podle mě bude konsenzus a kompromis.“

Petr Malach přiznává, že pro stranu bylo těžké vyrovnat se s tím, když v minulých volbách spadla z osmi zastupitelských mandátů jen na čtyři. Dnes už je podle něj nálada ve straně dobrá a po dlouhé době, kdy byla strana rozdělena na dva tábory, se nyní boskovičtí sociální demokraté dokážou domluvit a dokonce se vrátili někteří bývalí členové, kteří stranu sice neopustili, ale odešli do jiných místních organizací. „Celkově se ve straně zlepšila komunikace. Jsme na jedné lodi, zajdeme spolu na pivo a probereme, co je potřeba,“ popisuje Petr Malach. ČSSD podle něj obecně prožívá těžké období, ale Michal Šmarda se jako předseda snaží, pojal funkci lidštěji než jeho předchůdci a dává velký prostor diskusi se členy. Ve sněmovně dnes podle Petra Malacha ČSSD chybí. Sociální demokraté ale věří, že se vrátí a stavět musí právě odspodu na poctivé práci v komunále. Odhadovat, jaký vliv bude mít celostátní nálada a pozice strany na výsledek boskovických komunálních voleb, je podle místní členů ČSSD ale strašně těžké.
