---
title: V Boskovicích jsou dva protiatomové kryty, další by mohly být improvizované
cover-photo: https://i.ohlasy.info/i/a3ed61b8.jpeg
perex: Po vpádu ruských vojsk na Ukrajinu se otevřela i debata, jak jsou na tom někdejší protiatomové kryty budované za minulého režimu. Kde a v jakém stavu jsou ty v Boskovicích?
author: Marek Osouch
category: zpravodajství
tags:
    - válka na Ukrajině
---

*Po vpádu ruských vojsk na Ukrajinu a vyhrožování jadernými zbraněmi ze strany ruského prezidenta Vladimira Putina se otevřela i debata, jak jsou na tom někdejší protiatomové kryty budované za minulého režimu. Ohlasy zjišťovaly, kde a v jakém stavu jsou ty v Boskovicích.*

{% photo src="https://i.ohlasy.info/i/a3ed61b8.jpeg" caption="Kryt na Slovákově ulici" author="Tomáš Trumpeš" /%}

Hasiči krátce po začátku ruské invaze zveřejnili seznam úkrytů ve všech městech v České republice. Ovšem jde pouze o evidenční označení a nejsou zřejmá přesná místa, kde se kryty skutečně nachází. V případě Boskovic je v tomto seznamu celkem šest míst. 

I bez něj asi většina obyvatel města ví, že jedním z nich je posilovna v podzemí pod základní školou na ulici Slovákova. „Zpohotovení krytu by mělo být možné do 72 hodin,“ sdělil referent pro obranu z boskovického úřadu Petr Novák s tím, že kapacita tohoto krytu je 500 osob. Zároveň poznamenal, že většina stálých tlakově odolných krytů byla ovšem vyřazena z evidence. Žádný jiný kryt v majetku města, který by byl v evidenci, už nezmínil. 

Stavem a počtem krytů se boskovičtí radní zabývali na schůzi naposledy v roce 2015. Tehdy vznikl i ucelený materiál, kde se bunkry nachází a v jakém jsou stavu. Petr Novák s odstupem sedmi let sdělil, že od té doby se hodně změnilo a dnes už není možné brát údaje v tomto dokumentu za relevantní.

Ohlasy jej však [mají k dispozici](https://data.ohlasy.info/2022/kryty.pdf) a zaslaly na základě něj dotazy na Hasičský záchranný sbor, zda údaje v něm odpovídají těm, které jsou v seznamu uveřejněném na webu hasičů pod kódovým označením.

Z odpovědí vyplývá, že většina ano, přestože i hasiči odpověděli, že aktivní jsou dnes v Boskovicích pouze dva kryty. „Námi zveřejněný seznam na internetu v sobě obsahuje jak aktivní stálé úkryty, tak i úkryty vyřazené z evidence úkrytového fondu. Tyto sice už nemusí být vybaveny funkční filtroventilací, ale jejich mechanická odolnost zůstává a proto je vedeme nadále v seznamu. V době vyhlášeného stavu ohrožení státu nebo válečného stavu by se zkontroloval aktuální stavebně-technický stav těchto staveb, a které by vyhovovaly, mohly by být využity po vhodných úpravách jako improvizované úkryty,“ vysvětlila Hana Lukasová z generálního ředitelství Hasičského záchranného sboru.

Z šesti krytů se s tabulkou stálých tlakově odolných krytů z roku 2015 shodovalo celkem pět, z čehož jeden byl právě ten na základní škole na ulici Slovákova, tedy jediný v majetku města, který je dnes v režimu „aktivní“. Další, které by mohly sloužit jako ty improvizované, protože byly vyřazeny z evidence, jsou například úkryty v podzemí boskovické nemocnice pro 200 osob nebo pod bytovým domem na Wolkerově ulici pro dalších 50 lidí. Tlakově odolný kryt pro 450 civilistů se nachází i pod učilištěm André Citroëna na náměstí 9. května nebo v bývalé traktorce na Chrudichromské pro dalších 50 obyvatel.

Poslední šestý kryt z hasičského seznamu ale v tabulce z roku 2015 chybí a ani sami hasiči neřekli, kde se nachází. Kryt pro 700 lidí byl v minulosti vybudován v areálu Minervy, jenže už v roce 2015 město nemělo žádné zprávy, v jakém je stavu, a ani hasiči se k tomuto objektu aktuálně nijak nevyjádřili a nevedou ho ve svém seznamu. 

Několik pater krytů je i pod budovou donedávna patřící hasičům na ulici Svatopluka Čecha. Objekt až pro 500 osob ale podle Hany Lukasové nemá evidenční číslo, protože se s těmito prostory v několika patrech pod zemí počítalo jako velitelstvím, nikoli jako úkrytem pro civilní obyvatelstvo. Navíc se nedávno přesunul z rukou hasičů do vlastnictví Úřadu pro zastupování státu ve věcech majetkových. Vedení Boskovic aktuálně [jedná o tom, aby město budovu získalo](https://ohlasy.info/clanky/2022/03/z-radnice-2.html) a vybudovalo tady mimo jiné novou mateřskou školu.

Celková kapacita pětice známých krytů je tak 1250 osob. Jde však jen o ty tlakově odolné, improvizačně jako úkryt mohou sloužit i různé sklepní prostory. Další bližší informace a především doporučený postup chování v případě ohrožení [zveřejnili hasiči na svém webu](https://www.hzscr.cz/clanek/otazka-ochrany-obyvatelstva-varovani-a-ukryti.aspx). Zároveň ale uklidňují, že aktuální situace na Ukrajině nepředstavuje hrozbu takového rozsahu, že by bylo potřeba stálé tlakově odolné úkryty narychlo obnovovat. Kdyby už k nějaké hrozbě došlo, je podle nich stejně nejlepší a nejefektivnější využít ochranných vlastností staveb, kde se člověk nachází, například sklepních prostor.