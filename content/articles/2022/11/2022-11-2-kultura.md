---
title: Kulturní výběr na listopad
cover-photo: https://i.ohlasy.info/i/68521a35.jpg
perex: Podzimní kultura se svou specifickou potemělou atmosférou se podle David Libera vplížila i do Boskovic. A proto připravil svůj další kulturní výběr.
author: David Liber
category: zpravodajství
---

*Podzimní kultura se svou specifickou potemělou atmosférou se vplížila i do Boskovic. Ploužíme se tmavým městem za kulturou a ještě tmavším domů mezi padajícími listy. Jdeme více do svého nitra, a tak pro nás může mít kultura až meditativní rozměr. Čeká nás hudba artificiální v podání Kristýny Znamenáčkové, hudba experimentální až jazzová v podání Janouška a Wróblewského, pořádný jazzový nářez v podání Kristiny Barta, a výběr není chuzen ani třeba o divadlo v režii souboru Kolárka. Vypíchl bych seriál Sametový jazz, který se tu v Boskovicích objevil nově a chce přinášet pravidelné jazzové jamy, a také koncert podporovaný cenami Vinyla.*

{% photo src="https://i.ohlasy.info/i/68521a35.jpg" caption="Rapový projekt PAST se objeví 25. listopadu v Prostoru" author="Tomáš Znamenáček" /%}

### Divadlo Kolárka: Spací vady

*Prostor; 5. listopadu v 19.00*

Blanenské divadlo Kolárka přišlo s další inscenací, kterou představí i v Boskovicích. Jde o příběh žen v proměnách 20. století, o potřebě snášenlivosti, o (ne) schopnosti žít v těsné blízkosti jiného živého těla, o závislosti a nezávislosti. Autorka textu Radka Denemarková říká: „Drápnout nehtem o nebe, rozpárat modrou plachtu a průzorem zahlédnout tři páry očí těchto žen; na sítnici svou přidělenou, neodbytnou dobu.“ Režírovala a hudbu skládala Zuzana Cejnarová. 

### Janoušek-Wróblewski Quartet

*Prostor; 8. listopadu v 19.00*

Tuhle formaci jsme měli šanci slyšet už v říjnu v Prostoru nebo v březnu v Letovicích, kdy ji do našich končin přivedl Jan Hocek. Nyní pánové vystoupí pro velký úspěch znova. Čeká nás Štěpán Janoušek na trombon, Michal Wróblewski na saxofon a rytmiku obstarají Miloš Klapště na kontrabas a Jan Chalupa na bicí. Wróblewski s Janouškem se znají z kapely Mocca Malacco, která se věnovala také modernímu instrumentálnímu jazzu. 

### Zelená peřina: Vilém Jurek – Paradoxy v ochraně přírody

*Prostor; 10. listopadu v 17.00*

Zelená peřina je organizace, která už nějaký ten pátek v Boskovicích zastává osvětu okolo environmentálních témat a zeleně ve městě. Nyní přináší přednášku Viléma Jurka na téma Paradoxy v ochraně přírody. Téma důležité, lehce bizarní a poněkud kontroverzní, které určitě stojí za poslechnutí. V krajině něco ničíme a něco zas nepochopitelně chráníme – a o tom bude mluvit krajinný inženýr, ekolog a milovník přírody, který nám údajně nabídne praktické způsoby, jak na ochranu přírody dohlížet.  

### Neo Tokyo 01 w/ Mindicted

*Prostor; 11. listopadu v 22.00*

Další párty plná té nejlepší elektronické hudby, tentokrát zaštítěná novým seriálem Neo Tokyo. Elektronické hudbě upřímně moc nerozumím, ale anotace k akci zní skutečně našlápnutě: „NEO TOKYO je multižánrová party z podzemních ekosystémů budoucích megapolí. Těžkotonážní drum & bass, dystopický halftime, grime, ghettotech, hardcore nebo gabba. Zvuk kybernetických mecha organismů, oživlých technologických hybridů, replikantů a kryptohackerů upgradovaných na nesmrtelné stroje nové reality v kulisách světa na pomezí vzestupu a katastrofy.“ První díl bude v režii staré známé crew Mindicted, ze které se objeví VoidSec a Dejfunk. Dále se tu objeví zástupce boskovické Basssheriff smečky Wampa a uslyšíte i rezidenty z brněnského clusteru Haze Boys, Oneira a Leafura. 

### Country bál

*Sokolovna; 12. listopadu v 19.00*

A je tu již v pořadí čtvrtý country bál, na který vás zve Vatra Boskovice a Kulturní zařízení města Boskovice. Vytáhněte svoje flanelky, džíny a boty s ostruhami ze skříní, protože máte opět příležitost oprášit country a western tance. Již tradičně zahraje kapela Trní. 

### Vinyla: Koňe a prase & Johuš Matuš

*Prostor; 12. listopadu v 20.00*

Koncert vychází z projektu hudební ceny Vinyla. Nečeká nás jen tak ledajaký koncert, ale dvojkoncert!

Koňe a prase je kapela, se kterou jsem se vlivem osudu potkal několikrát v backstagi na různých koncertech a festivalech. Muzikanti jsou to svébytní. Už pár let na ně dohlíží kapela Midi Lidi, které předskakovali, což není úplná náhoda. Jejich hudba je v mnohém podobná, i když má poněkud dřevnější a surovější charakter. Dřevní a surová je jak hudební prezentace, tak i prezentace verbální mezi písněmi. A to myslím v tom nejlepším významu! Hlášky jako: „Už hraj, lidi kroutěj hlavama!“ se mi zaryly do mysli asi už na furt. Kapela hraje jako o život všude možně a její tvorbu si můžete poslechnout například na albu [Bramborové hity](https://koneaprase.bandcamp.com/releases) z roku 2020. 

Johuš Matuš alias Johana Novotná je vycházející hvězda české alternativy. Bruslí na poli alternativního poťouchlého popu. V nejnovější písni hostuje Albert Romanutti z Bert and Friends. Žánrově je tedy Johuš Matuš někde mezi zmiňovanými Bert and Friends, Midi Lidi a Ventolínem. 

### Kristýna Znamenáčková: Klavírní recitál

*Evangelický kostel; 13. listopadu v 17.30*

Klavíristka Kristýna Znamenáčková na svém klavírním recitálu vyplní čas mezi dušičkami a adventem hudbou Josefa Suka, Johanna Sebastiana Bacha a v případě Kristýny nemůže chybět ani Leoš Janáček.

### Živé slovo: Pavel Pospěch

*Prostor; 16. listopadu v 19.00*

Boskovice navštíví sociolog a publicista Pavel Pospěch, autor oceňované knihy Neznámá společnost: pohledy na současné Česko. Podívat se na českou společnost jako na společnost neznámou znamená podle pozvánky na akci ptát se na věci, které v každodenním životě přehlížíme. Proč je v Česku tolik zahradních bazénů? Proč se v českých městech nesmí pít alkohol na veřejnosti a proč jsme si toho ani nevšimli? Proč věříme vědě, ale neposloucháme její závěry? Proč se nedokážeme shodnout ani na základních faktech o pandemii covid-19? A proč volíme bohaté oligarchy s pocitem, že jsou jako my? Pro odpovědi doražte na besedu do Prostoru.

### Kristina Barta Quartet (CZ)

*Zámecký skleník; 16. listopadu v 19.00*

Kristina Barta se už umístila mezi nový český jazzový mainstream a pozice je to skutečně zasloužená. Vystupuje po celé Evropě. Debut vydala v Rakousku a své druhé album Love and Passion též. Je to skvělá poslechovka a výkladní skříň českého moderního jazzu. Hraje přitom, a to je řekl bych docela paradoxní, na city konzervativnějšímu posluchači. Její hudba je ve znamení překvapivých hudebních zákoutí, ale právě i jasných, čirých melodií, a to mě vlastně baví na Kristině nejvíc. Získala několik zahraničních ocenění a je držitelkou Ceny OSA za nejlepší jazzovou kompozici roku 2016. Za svůj největší zahraniční úspěch považuje vystoupení na světovém jazzovém veletrhu a showcase festivalu Jazzahead! v Brémách. V současné době vystupuje se svým kvartetem, se kterým představí nový repertoár doplněný o kompozice z posledního alba Love and Passion. Hraje v obležení skvělých muzikantů, jako třeba kontrabasisty Petera Kormana, saxofonistky Nely Dusové a bubeníka Marka Urbánka. 

### Sametový jazz

*Prostor; 17. listopadu v 19.00*

Ať už jste „pouze“ jazzoví fanouškové nebo muzikanti, přidejte se k nám a obnovte starou tradici jazzových večerů v Boskovicích. Přijďte si posedět, zatančit si nebo společně zahrát, zajamovat! První večer rozjedou Petr Prosser na bicí, Jaroslav Kolčava na basu a Gabriela Sauer Kolčavová bude zpívat. Nebudou chybět další muzikanti.

### Vít Ondráček: Anexe podvědomí

*Galerie Otakara Kubína; vernisáž 19. listopadu v 15.00, potrvá do 11. prosince*

Do boskovické Galerie Otakara Kubína se vrací kunštátský výtvarník Vít Ondráček, a to výstavou, která reaguje na proměnu krajiny médiem dřeva. Výstavu na vernisáži zahájí Tomáš Trumpeš společně s autorem, výběr ukolébavek Josefa Suka zahraje na klavír Kristýna Znamenáčková.

### Folklórní soubor Velen – Pásmo Vojna

*Sokolovna; 19. listopadu v 16.00 a 19.00*

Velen vystoupí s novým pásmem Vojna. O změnách, konceptech a přístupech, které ve velenu nastolila Pavlína Čechová a Ondřej Tajovský si můžete přečíst třeba v [našem ohlasáckém rozhovoru](https://ohlasy.info/clanky/2022/04/rozhovor-velen.html), kde mluví mimo jiné o tom, jak pásmo Vojna vznikalo. 

### Amplitudy #8: janadoubrava & P/\ST

*Prostor; 25. listopadu v 20.00*

A je tu další díl koncertního seriálu Amplitudy. Tentokrát vystoupí dvě formace ve znamení rapu a elektroniky. Zaprvé se můžeme těšit na experimentální rap Past a poté také na podkrkonošskou Janadoubrava. 

### Advent v kostele: Irena a Vojtěch Havlovi & Michal Vaľko

*Evangelický kostel; 27. listopadu v 18.00*

První adventní koncert v evangelickém kostele odehrají Irena a Vojtěch Havlovi se svým hostem Michalem Vaľkem. Michal Vaľko komponuje své skladby pro nástroj zvaný niněra. Vaľko si pro niněru, starobylý smyčcový nástroj, vytvořil svůj osobitý způsob hry, který kombinuje i s elektronickou úpravou zvuku. Vytváří tak unikátní zvukové stěny, které ve spojení s varhanami a pianem Havlových nabídnou posluchačům prostor pro meditaci a hlubší vnímání zvuku. Společně pozvou posluchače na hudební výlet, ve kterém se prolíná hudba nová i stará, východní i západní, klidná i energická.

### Jazz Q Martina Kratochvíla

*Prostor; 30. listopadu v 18.00*

Koncert legendární české jazz-rockové hudební skupiny bude jistě zážitkem pro pamětníky i pro nové fanoušky jazz-rockových fúzí. Zvuk kapely Jazz Q dodnes stojí na právem staromilském a nenahraditelném zvuku klávesových nástrojů, kterým je kladívkové elektrické piano Fender a analogový syntezátor Moog. Jazz Q založili Martin Kratochvíl a Jiří Stivín, ovlivněni free jazzem a jinými exkluzivními jazzovými proudy. Po odchodu Jiřího Stivína a příchodu kytaristy Luboše Andršta se Kratochvíl odpoutal od svých free-jazzových začátků a více se napojil na rockové a jazz-rockové inspirace ze zahraničí.
