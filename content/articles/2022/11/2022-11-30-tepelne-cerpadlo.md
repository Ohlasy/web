---
title: Po zamítnutí otočka. Stavební úřad musel povolit umístění tepelného čerpadla
perex: Tři roky se obyvatelé jednoho osmipatrového bytového domu na ulici Komenského ulici potýkali s boskovickým stavebním úřadem, než dostali povolení na stavbu čerpadla.
cover-photo: https://i.ohlasy.info/i/ed2e0d77.jpeg
author: Marek Osouch
category: zpravodajství
---

*Tři roky se obyvatelé jednoho osmipatrového bytového domu na ulici Komenského ulici potýkali s boskovickým stavebním úřadem. Chystají se totiž postavit tepelné čerpadlo, které by nahradilo stávající připojení na centrální rozvody tepla známé pod zkratkou CZT. Stavební úřad jim vloni po dvou letech [odmítl na projekt vydat povolení](https://ohlasy.info/clanky/2021/05/czt-opravy.html) – a názor změnil až letos na základě odvolání.*

{% photo src="https://i.ohlasy.info/i/ed2e0d77.jpeg" author="Tomáš Trumpeš" /%}

Odvolání ke krajskému úřadu podali obyvatelé domu, kteří nesouhlasili se zamítavým stanoviskem. A nadřízený orgán nakonec odmítavé rozhodnutí boskovického stavebního úřadu zrušil. „Věc mu vrátil k novému projednání,“ uvedla krajská mluvčí Alena Knotková s tím, že rozhodnutí krajského úřadu nabylo právní moci loni 22. prosince.

Boskovický stavební úřad se pak v odpovědi na dotaz Ohlasů omezil na stručné konstatování, že bylo vydáno povolení k záměru „instalace tepelných čerpadel – odpojení od systému CZT a osazení tepelného čerpadla jako nového zdroje tepla a TUV u objektu BD ul. Komenského 1880 – 1882 Boskovice“.

V bytovém domě už proběhly přípravné práce; je zde zavedena nová elektrická přípojka, která bude k plánovanému tepelnému čerpadlu potřeba. Samotné čerpadlo se ale zatím neinstaluje, čeká se na termín, který zatím nájemníci neznají. Nechtějí se proto ani vyjadřovat k tomu, co a jak je čeká a kolik je bude vytápění jejich bytů nově stát. Je však jasné, že dokud nevyřeší novou technologii, zůstanou připojení na centrální soustavu městských rozvodů.

[Před rokem sdělili](https://ohlasy.info/clanky/2021/05/czt-opravy.html), že si jsou jistí, že díky tepelnému čerpadlu budou mít teplo levnější. „Nižší cena tepla z tepelných čerpadel je fakt daný z již existujících instalací a je časově doložený dosaženou skutečností. Nejde zde o cenový rozdíl v řádu procent, ale několika desítek procent,“ upozornili tehdy nájemníci ve společné odpovědi pro Ohlasy.

Otázkou teď je, jak případně zareagují další společenství vlastníků jednotek (SVJ) a zda se rovněž nevydají touto cestou, zvlášť v aktuální situaci s drahými energiemi, kdy je právě tepelné čerpadlo označováno za vhodnou alternativu. 

„Nemám relevantní informaci o tom, že by se do této záležitosti chtěl pustit nějaký další dům, což je s ohledem na dosavadní průběh akce pochopitelné. Můj soukromý názor je, že ti, kteří by o něčem takovém uvažovali, čekají, jak vše dopadne a jak to bude fungovat,“ míní předseda boskovického bytového družstva Radost Bohuslav Novák.