---
title: "Změna22, Naše Boskovice a Piráti se dohodli. Ve vedení usednou Jana Syrovátková, Lukáš Holík a Radek Šamšula"
perex: Strany mají v 27členném zastupitelstvu dohromady většinu 16 mandátů.
cover-photo: https://i.ohlasy.info/i/3d3f4112.jpg
author: Tomáš Trumpeš
category: zpravodajství
tags:
    - politika
    - volby 2022
---

*Velmi rychle postoupila jednání o nové boskovické koalici. Už v neděli odpoledne podepsali koaliční smlouvu vítězná Změna22 a těsně druhé Naše Boskovice s Piráty. Strany [mají dohromady většinu](https://ohlasy.info/clanky/2022/09/vysledky-voleb.html) 16 mandátů v sedmadvacetičlenném zastupitelstvu.*

{% photo src="https://i.ohlasy.info/i/3d3f4112.jpg" caption="Nové vedení města, zleva Radek Šamšula, Jana Syrovátková, Lukáš Holík" author="FB Lukáše Holíka" /%}

Sčítání hlasů bylo napínavé až do posledního okrsku, po jehož započtení se do čela dostala právě Změna22, vedená architektkou Janou Syrovátkovou. Vítězství nad druhým uskupením Naše Boskovice je ale velice těsné, představuje rozdíl asi třiceti voličů. Lídr Našich Boskovic Lukáš Holík byl úspěšnější v individuální disciplíně preferenčních hlasů – získal jich 1448, zatímco lídryně Změny22 dostala od voličů 1233 křížků. Starostkou se ale stane Jana Syrovátková.

„Závěr sčítání byl dramatický, ale nebylo to úplně nečekané, protože jsme od lidí kolem sebe cítili obrovskou podporu,“ popsala úspěšný volební večer Jana Syrovátková. Ta vidí příčinu úspěchu především v tom, že Změna22 představila svůj Plán Boskovice a tím voličům ukázala, že nechce pouze kritizovat, ale nabízí řešení. 

Spojení s Lukášem Holíkem a jeho uskupením Naše Boskovice se podle ní nabízelo především proto, že mají společnou chuť radnici otevřít a nastavit nový politický styl v komunikaci a řízení města. Naopak neuvažovali o koalici SPOLU, proti které se před volbami vymezili. Jednání obou vítězných subjektů, které mají dohromady 14 mandátů, podle Jany Syrovátkové proběhlo velmi rychle, přátelsky a konstruktivně. Hned se domluvili i na tom, že Jana Syrovátková se stane starostkou a Lukáš Holík uvolněným prvním místostarostou.

Třetím partnerem se stali Piráti, kteří ve volbách propadli ze tří mandátů na dva. Přesto dosáhnou na post neuvolněného místostarosty pro Radka Šamšulu. „Je to slabší pozice, byla na tom v podstatě stoprocentní shoda,“ uvedla Jana Syrovátková.

„Říkali jsme, že chceme, aby v Boskovicích nastala změna a vnímáme to tak, že ostatní subjekty jsou zatížené politikou, která tu byla doteď, a dosavadním způsobem řízení,“ vysvětlila Jana Syrovátková hlavní důvody pro složení nové koalice. Strany tedy ani nejednaly se zástupci SPOLU a ČSSD.

Také Lukáš Holík z uskupení Naše Boskovice se domnívá, že voliči dali jednoznačně najevo, že dosavadní styl řízení města se jim nelíbí a chtějí někoho jiného. „Tím, jak hlasovali, ukázali, že to chtějí otočit o sto osmdesát stupňů,“ řekl k výsledkům voleb. Sám nezvažoval, že by se snažil stavět koalici na jiném půdorysu než se Změnou22, a také vnímal, že post starosty by měl připadnout vítězi, i když těsnému. „Myslím, že jsem už prokázal, že nejsem typ člověka, pro kterého jsou nejdůležitější funkce a který by chtěl být za každou cenu starosta,“ uvedl Lukáš Holík. Výsledek svého uskupení pokládá za skvělý, i když nakonec skončili bohužel těsně druzí. Pro jiný koaliční formát či rozšíření koalice o někoho dalšího nevnímal mezi zvolenými zastupiteli vznikající koalice vůli a podporu. 

Rozdělení oblastí, které budou mít politici na starosti, zatím neproběhlo. Příští starostka se netají tím, že by vzhledem ke své profesi měla ráda v gesci rozvoj města, investice a dopravu. 

Rozděleno už je zastoupení stran v městské radě. Čtyři místa připadnou Změně22, další čtyři místa jsou určena pro Naše Boskovice a jedno místo získají Piráti.
