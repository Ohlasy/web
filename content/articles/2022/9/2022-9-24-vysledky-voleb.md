---
title: Boskovice si zvolily Změnu. A Naše Boskovice. Velice těsným výsledkem
cover-photo: https://i.ohlasy.info/i/727ae2e8.jpeg
perex: Propadla koalice SPOLU, která aktuálně Boskovicím vládla a byla favoritem voleb. Udrželi se sociální demokraté a mírně oslabili Piráti. Mandát nakonec získala i SPD a Trikolora.
author: Tomáš Trumpeš
category: zpravodajství
tags:
    - volby 2022
    - politika
---

*Volby v Boskovicích skončily velmi těsným výsledkem. Vyhrálo je nakonec nové uskupení Změna22, které vede architektka Jana Syrovátková. Jen velmi těsně je následují Naše Boskovice vedené Lukášem Holíkem. Propadla koalice SPOLU, která aktuálně Boskovicím vládla a byla favoritem voleb. Udrželi se sociální demokraté a mírně oslabili Piráti. Mandát nakonec získala i SPD a Trikolora.*

{% datawrapper_chart id="u4hJ6" version="9" title="Celkové výsledky voleb" /%}

Rozdíl mezi oběma uskupeními na prvních dvou příčkách činí něco přes osm set hlasů, což představuje asi 30 lidí. V komunálních volbách má každý volič v Boskovicích 27 hlasů. Změna22 i Naše Boskovice získaly po sedmi mandátech, šest mandátů má koalice SPOLU, čtyři obhájili sociální demokraté, dva mandáty mají Piráti a jeden má nakonec i uskupení SPD a Trikolora, které sice nedosáhlo na 5 procent hlasů, ale vzhledem ke sníženému počtu kandidátů se mu snížilo podle zákona i povinné kvórum. Voliči odmítli v novém zastupitelstvu účast komunistů, STANu, Boskováků a Cesty K-lidem.

Koalice SPOLU obhajovala ve volbách asi 38 procent hlasů a jedenáct mandátů, které měly strany ODS, KDU-ČSL a TOP 09. Propadla se ale pod 20 procent hlasů a na pouhých šest mandátů. Tři pro ODS, dva pro lidovce a jeden pro TOP 09. 

Na kandidátkách vítězných uskupení Změna22 a Naše Boskovice nepřineslo křížkování jednotlivých kandidátů žádné změny a mandát získalo vždy prvních sedm kandidátů, i když v jiném pořadí. Dohromady mají tato dvě uskupení, která před volbami naznačovala, že preferují spolupráci, těsnou nadpoloviční většinu v sedmadvacetičlenném zastupitelstvu.

{% datawrapper_chart id="edUX2" version="6" title="Získané mandáty" /%}

Za Změnu22 v zastupitelstvu zasednou Jana Syrovátková, Radek Pernica, Ivo Provazník, Vladimír Petrů, Ludmila Klíčová, Vladěna Koudelková a Jan Flíček.

Za Naše Boskovice Lukáš Holík, Petr Axman, Vladimír Farský, Martina Přichystalová, Vlastimil Slaný, Ivo Moudrý a Pavel Šafář.

Koalici SPOLU budou zastupovat Jaroslav Dohnálek, Michaela Žejšková, Michal Knödl, Miroslav Klíma, Dagmar Hamalová a Radek Stříž. Tady už voliči s křížky čarovali – Miroslav Klíma si pro mandát doskočil z jedenáctého místa a Dagmar Hamalová dokonce ze sedmnáctého.

Skákalo se i v ČSSD. První a druhé místo uhájili Petr Malach a Oldřich Kovář, na třetí doskočil z patnácté pozice Milan Janáč a na čtvrté z páté pozice bývalá starostka Hana Nedomová.

U Pirátů uhájil první místo Radek Šamšula a na druhé k němu doskočil z páté příčky další dosavadní zastupitel Jan Nádvorník.

Poslední zastupitelský mandát získal Karel Trefný z Trikolory za uskupení SPD a Trikolora společnou cestou pro Boskovice.