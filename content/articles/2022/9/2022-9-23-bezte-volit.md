---
title: Boskovická politika se mění k lepšímu. O důvod víc jít volit
cover-photo: https://i.ohlasy.info/i/2067a845.jpg
author: Tomáš Trumpeš
category: názory a komentáře
tags:
    - politika
    - volby 2022
---

*Komunální a senátní volby probíhají v pátek 23. a v sobotu 24. září. Tradiční předvolební komentář napsal za Ohlasy Tomáš Trumpeš.*

{% photo src="https://i.ohlasy.info/i/2067a845.jpg" caption="Debata kandidátů na starost(k)u" author="Nikol Halamásková" %}

Na politiku je laciným zvykem spíše nadávat. I pro novináře může být někdy výhodné líčit ji jako zlého a hladového draka, se kterým chrabře bojují. Ve skutečnosti je to ale přesně naopak – jak řekl kdosi moudrý, *alternativou politiky je násilí*. Demokratická politika je nejlepší způsob správy společných věcí, proto jí nepotřebujeme stínat hlavy, ale musíme ji kultivovat.

Potěšující je, že v Boskovicích se to, aspoň z našeho pohledu, daří. Odrazem toho je i letošní předvolební kampaň. Oproti minulým a zejména předminulým či ještě vzdálenějším volbám strany vypracovaly pro voliče propracovanější a přehlednější programovou nabídku. V daleko větší míře a modernějším způsobem také s voliči komunikují, i když zde už jsou mezi jednotlivými aktéry větší rozdíly. A hlavně: kampaň se držela v mezích slušnosti, i když samozřejmě politické soutěžení je a z podstaty musí být i konfrontační. K osobním útokům či dokonce podpásovým úderům však prakticky nedocházelo. 

Samozřejmě přesně nevíme, jak volby dopadnou, ale už teď se zdá být jasné, že boskovické zastupitelstvo udělá další krok v docela výrazné obměně, a to jak v rámci nových či mladých uskupení, tak občerstvením těch zavedených.

Zdá se, že politická diskuse v příštím zastupitelstvu by mohla být možná přísnější a obsahově radikálnější, ale zároveň poučenější, modernější a náročnější. Do místní politiky nastupuje generace, které se dostalo lepšího vzdělání, mohla více cestovat a získávat větší přehled, je vybavená větší informační gramotností a měla daleko lepší možnosti pracovních zkušeností. To vše teď přichází uplatnit, a to napříč politickým spektrem.

Tohle opravdu není hejt na starší generaci. Naopak! Jí přece patří největší poděkování za to, že tyto lepší možnosti svým dětem připravila a vybojovala, stejně jako nám všem před více než třiceti lety vybojovala příležitost volit ve svobodných volbách a užívat výsad demokratické politiky. A bude samozřejmě dobře, když i mezigenerační debaty budou kultivované a staří političtí matadoři úplně nezmizí.

Už teď by ale bylo dobré si pro jednou připustit, že se věci mění k lepšímu a že je to důvod k tomu, být aktivní minimálně jako volič a rozhodování o příštím složení boskovického zastupitelstva se zúčastnit.

Tak tedy šťastnou volbu!