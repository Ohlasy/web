---
title: Ve Velkých Opatovicích odhalí pomník sochaři Karlu Otáhalovi
perex: Před 50 lety zemřel sochař, malíř, grafik a medailér Karel Otáhal. Jeho jméno je spojeno s Velkými Opatovicemi, kde se jej rozhodli uctít nově otevřenou výstavou a slavnostním odhalením jeho busty.
cover-photo: https://i.ohlasy.info/i/a242eeac.jpg
author: Martina Žižková
category: zpravodajství
---

_Před padesáti lety zemřel sochař, malíř, grafik a medailér Karel Otáhal, jehož jméno je spojeno s Velkými Opatovicemi. I když studoval sochařství v Praze, Paříži i v Římě, pravidelně a rád se vracel do Velkých Opatovic._

{% photo src="https://i.ohlasy.info/i/a242eeac.jpg" /%}

„Jednou sem přijel na návštěvu za svým přítelem a tolik se mu zde zalíbilo, že si u nás vybudoval ateliér a jezdil sem třicet let. A nakonec tady i zemřel,“ vysvětluje vedoucí odboru kultury ve Velkých Opatovicích Anna Kaderková.

Karel Otáhal věnoval Opatovicím mnoho děl – zámecký park zdobí socha Bedřicha Smetany v nadživotní velikosti, nad Opatovicemi na kopci Hradisko se nacházejí reliéfy básníka Petra Bezruče a skladatele Josefa B. Foerstra vytesané do pískovcové skály a v kostele svatého Jiří vzniklo Otáhalovo životní dílo reliéf Boje svatého Jiří s drakem. K tomuto rozměrnému patronu města mu stáli modelem místní občané. „Dílo je zhotoveno technikou štuku. Materiál ze sádry, pilin a klihové vody Otáhal nanášel na dřevěnou konstrukci. Jednotlivé vrstvy postupně modeloval od velkých ploch až po detaily. Jako poslední přidával šupiny draka a ocas koně. Celou práci mu ztěžoval fakt, že zeď v kostele je prohnutá,“ doplňuje Anna Kaderková. Podle ní výjimečnost díla potvrzuje i pochvala od českého malíře a grafika Maxe Švabinského.

„Zejména tato díla se stala pomyslnými atributy Velkých Opatovic a pozvedla ve své době malou rolnickou vesnici na kulturní město,“ dodává.

Opatovičtí se proto rozhodli uctít autora nově otevřenou výstavou Náš sochař Karel Otáhal a slavnostním odhalením Otáhalovy busty. Výstava představí Otáhalův život a dílo, podrobněji se věnuje zejména práci na pomníku Bedřicha Smetany. „Na výstavě jsou k vidění i originály portrétů herců Marvana, Buriana nebo Vojty, včetně jejich věnování i s podpisy. Málo se ví, že Otáhal navrhoval také medaile a plakety pro sportovní události. Byl dokonce autorem návrhů medailí pro slavnostní insignie Vysokého učení technického v Brně. Jde o řetězy prorektora a děkanů, jež jsou opatřeny třemi velkými a deseti malými medailemi a používají se při slavnostních událostech a ceremoniálech. Na výstavě uvidíte repliku jedné z medailí,“ popisuje Anna Kaderková.

Výstavu můžete navštívit o víkendech v září ve výstavní síni zámku ve Velkých Opatovicích. V sobotu 24. září se koná od 14 hodin před budovou městského úřadu slavnostní odhalení Otáhalova pomníku za účasti Otáhalovy dcery a autora díla Františka Žáčka.

Karel Otáhal je významným představitelem českého realismu. Ačkoliv se vyučil mlynářem, od dětství se chtěl stát umělcem, lákala ho studia malířství. Nakonec studoval obor sochařství na Uměleckoprůmyslové škole a Akademii výtvarných umění. Díky zdařilé absolventské práci pokračoval na studiích v Paříži a Římě. Zanechal po sobě velké množství plastik, bust, kreseb, portrétů a soch, které zkrášlují parky a veřejná prostranství po celé republice. Největší část jeho dochovaného díla však tvoří kresby. Portrétoval světové umělce, hudebníky, herce i hosty Pražského jara, jehož byl pravidelným návštěvníkem. Ve svých kresbách se snažil zobrazit věci a události takové, jaké doopravdy byly. Díky tomu například víme, jak vypadal běžný život v minulém století na Malé Hané, který Karel Otáhal zachytil kresbami rolníků, dětí i slavností v průběhu celého roku.
