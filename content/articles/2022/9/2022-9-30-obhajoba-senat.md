---
title: Senátorka Vítková obhajuje
cover-photo: https://i.ohlasy.info/i/d538583e.jpg
perex: Druhé kolo senátních voleb probíhá už nyní. Senátorka Jaromíra Vítková (SPOLU) svůj post obhajuje proti kandidátovi hnutí ANO Antonínu Žirovnickému.
author: Tomáš Trumpeš
category: zpravodajství
tags:
    - volby 2022
    - politika
---

*Druhé kolo senátních voleb probíhá už nyní: v pátek 30. září a v sobotu 1. října. Volí se tradičně v pátek od 14 do 22 hodin a v sobotu od 8 do 14 hodin, hlasovací lístky voliči obdrží až ve velebních místnostech. Senátorka Jaromíra Vítková  (SPOLU) svůj post obhajuje proti kandidátovi hnutí ANO Antonínu Žirovnickému. Senátora volíme na šest let, výsledky budou známy v sobotu odpoledne.*

{% photo src="https://i.ohlasy.info/i/d538583e.jpg" caption="Senátorka Jaromíra Vítková" /%}

Z prvního kola si Jaromíra Vítková odnáší značný náskok – [získala v něm přes 30 procent hlasů](https://www.datawrapper.de/_/74oyd/), zatímco Antonín Žirovnický necelých osmnáct. Druhé kolo senátních voleb je ale zrádné, protože se tradičně potýká s nízkou volební účastí, takže teď bude záležet hlavně na tom, kdo dokáže své voliče lépe mobilizovat.

Hnutí ANO se to snaží dělat především plošnou celostátní kampaní. Antonína Žirovnického v závěru podpořil speciálním videem přímo Andrej Babiš, jinak ho podpořil neúspěšný kandidát SPD Jiří Rokos a možná nečekaně také bývalý hejtman a nekorunovaný král českých politických lhářů Michal Hašek.

Jaromíra Vítková získala podporu rovněž od celé řady politiků, především ze své domovské KDU-ČSL, v čele s populárním hejtmanem Janem Grolichem. Ze soupeřů z prvního kola ji možná nečekaně podpořil nejsilněji zástupce liberálního politického křídla, Pirát Filip Vítek. „Odvaha dělat co je správné z nás dělá lidi na správné straně barikády. Ve druhém kole voleb do Senátu v obvodu číslo 49 (Blanensko) budu volit Jaromíru Vítkovou. Můžu mít výhrady, ale pak si vždy představím, co by bylo s touhle zemí, kdyby ji opět ovládl podnikatelský projekt Andreje Babiše. Takže tuto podporu vyslovuji vlastně se zcela lehkou hlavou,“ uvedl Filip Vítek na svém facebookovém profilu.

Zároveň tím tak trochu definoval podstatu volebního střetu, který se odehrává nejen na Blanensku, ale i dalších senátních obvodech, kde demokraté potřebují držet aktivně při sobě – bez ohledu na pravicovost, levicovost, konzervatismus či liberalismus – pokud mají porazit sílící populistický proud v české společnost. Senátorka Jaromíra Vítková tak do značné míry neobhajuje jen svou funkci, ale samu demokratickou politiku.
