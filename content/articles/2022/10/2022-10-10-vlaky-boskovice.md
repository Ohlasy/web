---
title: Kvůli úsporám jezdí do Boskovic polovina vlaků
cover-photo: https://i.ohlasy.info/i/6a75794e.jpg
author: Marek Osouch
category: zpravodajství
tags: doprava
---

*Na trati ze Skalice do Boskovic po letní tříměsíční výluce jezdí daleko méně vlaků než letos na jaře. Situace se nezmění ani po dokončení oprav koridoru z Blanska do Brna letos v prosinci.*

{% photo src="https://i.ohlasy.info/i/6a75794e.jpg" caption="Boskovická lokálka čeká ve Skalici na Svitavou na cestující" author="Tomáš Znamenáček" /%}

Už na konci srpna se milovníci vlaků dočkali – skončilo omezení provozu na boskovické lokálce a na trať se vrátily vlaky. Jenže kdo se podíval do jízdního řádu, našel ho značně proškrtaný. „Ubyla necelá polovina spojů,“ uvedl Květoslav Havlík, mluvčí společnosti Kordis, která koordinuje veřejnou dopravu v Jihomoravském kraji.

„K omezení došlo zejména z ekonomických důvodů, kdy vlaky využívalo méně cestujících, než by odpovídalo efektivnímu vynaložení finančních prostředků Jihomoravského kraje,“ vysvětlil Havlík.

Bylo to překvapení, protože nikdo dopředu neavizoval, že by měly nastat nějaké změny. Úbytkem spojů a změnou jízdních řádů se nezabývali ani boskovičtí radní, jak bývá jindy zvykem. Paradoxem na celé situaci je, že předsedou představenstva Kordisu je boskovický starosta Jaroslav Dohnálek (ODS). I proto se na posledním zasedání zastupitelů před volbami na změny dotazoval opoziční zastupitel Vladimír Farský (KSČM), profesí strojvůdce, který jezdí na místní lokálce.

„To není o Kordisu, on si to nevymýšlí sám o sobě, jaká by měla být četnost, je to o finančních možnostech Jihomoravského kraje jakožto objednatele dopravy. Kraj nemůže za to, jak se chovají České dráhy. Cenová politika této státní organizace je pro mě velkou neznámou,“ prohlásil starosta s tím, že pokud by mělo jezdit vlaků více, musely by si to Boskovice platit samy.

Podle Květoslava Havlíka byla dalším motivem změn snaha navázat motoráčky z Boskovic na rychlíky a spěšné vlaky místo pomalejších, ale častěji jezdících osobních vlaků. Podle Farského osobních zkušeností se však dnes stává, že jako strojvedoucí pár minutami ujede ze Skalice nad Svitavou přijíždějícímu osobnímu vlaku od Brna. Na trati ho ostatně přímo potkává. Starosta slíbil, že to nechá prověřit, a pokud se to potvrdí, jízdní řád navrhne upravit. 

Kordis ovšem podle svého mluvčího žádné takové připomínky na ujíždění návazných vlaků neeviduje a tvrdí, že přestup je vždy zajištěn. „Náhrada za zrušené vlaky je zajištěna autobusovými linkami IDS JMK v dostatečném počtu spojů,“ doplnil Havlík. Na autobusy musí ale cestující překonat lávku, zatímco přestoupit z vlaku od Brna na Boskovice znamená jen přejít po perónu na druhou stranu.

S tvrzením, že je doprava dostatečně zajištěna náhradními spoji, ovšem nesouhlasí starostka Velkých Opatovic Kateřina Gerbrichová (Město lidem). Do jejího města byla oproti situaci z první poloviny letošního roku škrtnuta třetina vlaků z Boskovic. „Kraj cestující přesouvá na stávající autobusovou linku 251. Ta ale bývá v některých spojích přetížena a cesta z Velkých Opatovic do Boskovic po lince 251 trvá cca 40 minut oproti zrušenému železničnímu spoji, který trval cca 25 minut,“ vyjádřila se starostka s tím, že to není jediné omezení veřejné dopravy v okolí, tedy na úplném severu Jihomoravského kraje. Od srpna došlo ke zrušení autobusových spojů z Opatovic do Letovic, a to bez projednání s obcemi, už dříve nastal problém se zrušením přímých autobusových spojů z Jevíčka do Brna. Od poloviny prosince by měl jezdit jeden denně.

Více vlaků se na trať nevrátí ani po celostátní změně jízdních řádů od 11. prosince, kdy se zároveň po roce zprovozní koridor do Brna. „Jízdní řád linky od prosince 2022 bude až na minutové odchylky totožný s tím aktuálně platným,“ potvrdil Havlík. Podle starosty lze rovněž po komunálních volbách v Brně očekávat velkou debatu o zdražování jízdenek v regionu. Podle něj se dá téměř vyloučit, že by ceny lístků byly dál za stejnou cenu jako ostatně už posledních deset let.