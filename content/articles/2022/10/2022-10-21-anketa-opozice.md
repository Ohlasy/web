---
title: Jak to vidí nová opozice
cover-photo: https://i.ohlasy.info/i/5be7ec3e.jpg
perex: "Vedle rozhovoru s příští starostkou a místostarostou jsme ještě před ustavujícím jednáním zastupitelstva lídrům stran, které končí v opozici, položili otázku: Jak hodnotíte vznik a uspořádání nové koalice a jaká jsou podle vás hlavní rizika jejího vedení Boskovic v příštích čtyřech letech?"
author: Tomáš Trumpeš
category: ankety
tags:
    - politika
    - volby 2022
---

*Komunální volby v Boskovicích [vyhrála Změna22](https://ohlasy.info/clanky/2022/09/vysledky-voleb.html), těsně následovaná uskupením Naše Boskovice. Velmi záhy po volbách oznámili lídři Jana Syrovátková a Lukáš Holík, že se na nové koalici [domluvili spolu](https://ohlasy.info/clanky/2022/09/nova-koalice.html) a přiberou ještě Piráty. Vedle [rozhovoru s příští starostkou a místostarostou](https://ohlasy.info/clanky/2022/10/rozhovor-syrovatkova-holik.html) jsme ještě před ustavujícím jednáním zastupitelstva lídrům stran, které končí v opozici, položili otázku: Jak hodnotíte vznik a uspořádání nové koalice a jaká jsou podle vás hlavní rizika jejího vedení Boskovic v příštích čtyřech letech?*

{% photo src="https://i.ohlasy.info/i/5be7ec3e.jpg" caption="Opoziční strany na ustavujícím zastupitelstvu" author="Tomáš Znamenáček" %}

### Michaela Žejšková, SPOLU

SPOLU si v tuto chvíli dovolí zdržet se jakéhokoliv hodnocení a předpovědí, když neznáme budoucí radní, neznáme (politicky) vedoucí stranu této koalice a nevíme, jak jejich práce ve vedení města bude vypadat. Nezbývá tedy než konstatovat, že nová koalice pro vedení Boskovic odpovídá výsledkům voleb a SPOLU si přeje, aby město zvládalo všechna rizika příštího období bez velkých potíží a zůstalo v dobré kondici.

### Petr Malach, ČSSD

Uspořádání nové koalice až na malou výjimku kopíruje výsledek voleb. Nehledejme hned na začátku nějaká rizika, ale zaměřme se na programové prohlášení nové koalice a tím i plnění volebních programů těchto stran, které – když jsem si programy přečetl – nebude zřejmě úplně jednoduché. My jako opozice toto budeme sledovat, ptát se a hodnotit.

### Karel Trefný, SPD a Trikolora

Ustavení koalice – fajn. Jsou mladí, ať to zkusí. Když to vezmu politicky, trochu mi tam vadí Piráti. Nemyslím to lidsky, protože Radka Šamšulu znám a problém s ním nemám. Ale politicky představují to, co představují. Změně22 a Našim Boskovicím to přeju, je to výsledek, který odráží to, co se v Boskovicích v poslední době dělo. A zúročili hromadu práce, kterou do toho dali.

Moc pod nos nám nejde knihovna. Je to projekt ve středu města, který vznikal bez ohledu na místní podnikatele. Neříkám, že knihovna v Boskovicích není potřeba, ale viděl bych to na skromnější řešení. Naopak souhlasím u kruháče, to bylo zcela nekompetentní řešení. 

Dál trvám na tom, že loď se potápí a lidé ještě pořád tancují – nová koalice má krásné plány, já jim fandím, ale celorepubliková situace nebude nahrávat investicím a všichni budou spíš rádi, když udrží veřejné osvětlení. Byl bych rád, aby to tak nebylo, ale všechno tomu nasvědčuje. Tohle bude novou koalici limitovat.