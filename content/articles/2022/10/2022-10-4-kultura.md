---
title: Kulturní výběr na říjen
author: David Liber
cover-photo: https://i.ohlasy.info/i/d95e0bd0.jpg
perex: S podzimem přichází pořádná nálož všelijaké živé hudby jak stvořené na trávení dlouhých temných večerů. Přijedou za náma muzikanti z Ameriky, Británie, Dánska a Brna – hned začátkem měsíce nás čeká například oblíbenkyně Nicka Cavea Shilpa Ray.
category: zpravodajství
tags: kultura
---

*S podzimem přichází pořádná nálož všelijaké živé hudby jak stvořené na trávení dlouhých temných večerů. Přijedou za náma muzikanti z Ameriky, Británie, Dánska a Brna. Hned začátkem měsíce nás čeká například oblíbenkyně Nicka Cavea Shilpa Ray. Poté zvu také rodiče s děckama na promítání do kina a taky na představení knihy do Prostoru.*

{% photo src="https://i.ohlasy.info/i/d95e0bd0.jpg" caption="Shilpa Ray" author="Ebru Yildiz" /%}

### Shilpa Ray (USA) – DružMesse / Boskovice

*Prostor, 5. října 20.30*

To takhle jednou, když venčím psa, na mě volá už z dálky Oldřich Brzobohatý, ať dojdu na koncert Shilpy Ray, který pořádá. Že to bude to nejlepší, co tady v Boskovicích letos bude. Když jsem přišel blíž a začali jsme rozmlouvat, o koho vlastně jde, tak mně z toho upřímně spadla brada. Tuhle pozoruhodnou americkou zpěvačku objevil před lety Nick Cave a kromě toho, že mu chvíli zpívala vokály v jeho kapele The Bad Seeds a na dvou turné mu dokonce předskakovala, tak s ní natočil i její debut. Tento rok na jaře vydala další album Portrait of a Lady a s ním se vypravila na turné do Evropy. A míst, kde se zastaví se svojí kapelou, má skutečně mnoho. Mezi městy jako třeba Berlín, Hamburg, Londýn nebo třeba Brusel ji čekají i Boskovice. Krásně komická situace, že? Hudba je to jak se říká festovní, klasická ale i progresivní. Opírá se svým hudebním projevem do tvrdšího soulu a rocku stejně dobře jako do popu, folku a obecně do jakési sféry bezbřehé alternativy. Je zábavné poslouchat, co se stane v další písní a pak v další písni… Taková nevyzpytatelná studnice. Témata v písních se točí kolem sexualního násilí, sebeurčení, drog a rasismu. Zpěvačka nám ovšem témata v svých hudebních obrazech nějak nevnucuje, jen nabízí, možná ještě lépe vypráví ve svých písních. Doporučuji a děkuji Oldřichovi a DružMesse, že to udělali.

### Představení knihy Martin Rychlík: Dějiny lidí. Pestrost lidstva v 73 kapitolách

*Prostor, 7. října 17.00*

Kniha Martina Rychlíka vypadá neskutečně zajímavě. Kulturní antropologie je obor, který v současnosti nabývá na podstatnosti. Kniha postavená na výzkumu kulturního antropologa George P. Murdocka, který pozoroval znaky všech jednotlivých komunit v běhu dějin. 

### Hodně štěstí, pane Veliký

*Kino Panorama, 14. října 9.30*

Prostě jeden z bijáků, který se promítal na filmovém festivalu ve Varech a získal si tam navíc velkou oblíbenost u diváků. Možná pro svoje, narozdíl od běžných festivalových snímků, odlehčené téma. Navíc je film promítán ve speciálním režimu pro rodiče s dětmi. Tedy s výrazně sníženou hlasitostí a částečným osvětlením sálu. 

### Divadlo Feste: Eichmann v Jeruzalémě

*Prostor, 16. října, 19.00*

Hlavním divadelním hostem letošního divadelního cyklu v Prostoru je brněnské divadlo Feste. To vede režisér Jiří Honzírek, který byl jednu dobu také dramaturgem divadelní sekce festivalu Boskovice. Pozvaná inscenace vychází z knihy filozofky Hannah Arendtové, která v ní zpracovala poznatky ze soudu s nacistickým zločincem Adolfem Eichmannem – uneseným z Argentiny agenty izraelské tajné služby – jemuž byla v roce 1961 v Jeruzalémě osobně přítomna. 

### The Cinelli Brothers (UK)

*Zámecký skleník, 19. října 19.00*

A aby tu v říjnu nebylo málo zahraničních hudebních pecek, tak nás čeká poctivé americké elektrické blues ze Spojeného království. Kapela Cinelli Brothers čerstvě vyhrála britskou soutěž The UK Blues Challenge 2022, ve které už byla na celkové vítězství několikrát nominována. Bratři Cinelliové – Marco (kytarista a zpěvák) a Alessandro (bubeník) se rozhodli vytvořit eruptivní tým představující originální repertoár ve stylu legendárních Chess Records (bluesový label) a detroitského Motownu (zaměřeného především na černošské interprety). Jejich hudba je živá a šlape jim jak blázen. Muzikanti jsou to na slovo vzatí. Blues, který je čerstvý, svěží. Prostě radost poslouchat. 

### Amplitudy #7: Budoár staré dámy & Luciana

*Prostor, 22. října 20.00*

Luciana je už chvíli pevně zabydlená v brněnské alternativní scéně. Jmenuje se podle talentované soulové zpěvačky Luciány Tomáškové. Spojení pražské zpěvačky a brněnských chlapců Jiřího Habarty, Vojtěcha Vaidy a Davida Pšenčíka dalo vzniknout této netradiční fúzi. Při prvním poslechu této kapely mi připadalo, jako by každý z muzikantů měl v srdci trošku jiný styl. Představte si jazzového bubeníka, hip-hopovou basu a lo-fi kytaru. No a jak to zní dohromady? Zní to jako takový dream pop s pořádnou příměsí soulu a R&B. A je to úplně strašně moc dobrý! 

Budoár staré dámy je oproti předchozí jmenované starý matador brněnské rockové alternativy, ostatně založený už v roce 1998. Specifický hudební projev zpěvačky Marty Kovářové dává kapele signifikantní obraz, který se vryje kde komu do mysli. Nakažlivé melodie podpoří vždy naléhavost sdělení a nudit se nebudete ani mezi písněmi – nikdy nevíte, co se dozvíte. 

### Machina Mundi

*Letovice, kulturní dům, 29. října 19.30*

Machina Mundi je skandinávský jazzový kvartet, v jehož čele stojí český saxofonista Luboš Soukup. Ten pobývá v dánské Kodani již více než deset let. Kapela má mnoho inspirací. Jednou z nich je i legendární projekt Weather Report a konkrétně způsob, jakým jsou v hudbě využívané klávesové nástroje a syntezátory. V groovech se Machina Mundi inspiruje například kapelou Chris Potter Underground. Kapelu mimo jiné doplní William Larsson na klávesové nástroje, Tomáš Baroš na kontrabas a Daniel Johansson na bicí. Hudba, kterou Machina Mundi hraje, je rytmická, a velkou roli v ní hrají rafinované groovy a promyšlené, téměř filmové melodie. Nad bytelným rytmický základem se nesou dobře vystavěná sóla a improvizované plochy.