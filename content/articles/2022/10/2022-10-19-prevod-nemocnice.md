---
title: Kraj chystá akciovku pro své nemocnice. S boskovickou se zatím nepočítá
cover-photo: https://i.ohlasy.info/i/s9w7vnc.jpg
perex: Jihomoravský kraj se posunul ve svém plánu centralizovat řízení krajských nemocnic do jedné velké organizace. O tom, zda její součástí bude i ta boskovická, se bude dál jednat.
author: Tomáš Trumpeš
category: zpravodajství
tags:
    - nemocnice
---

*Jihomoravský kraj se posunul ve svém plánu centralizovat řízení krajských nemocnic do jedné velké organizace. Se začleněním boskovické nemocnice se zatím přímo nepočítá, kraj předpokládá, že jednání bude teď po komunálních volbách pokračovat.*

{% photo src="https://i.ohlasy.info/i/s9w7vnc.jpg" author="Jaroslav Parma" %}

Z devíti krajem zřizovaných nemocnic by se měla v budoucnu stát jedna velká akciová společnost. Tento záměr optimalizace provozu nemocnic odsouhlasili v polovině října krajští radní na svém jednání.

„Akciovou společnost nezřizujeme za účelem tvorby zisku, nemáme v úmyslu se nemocnic zbavovat, privatizovat je. Považujeme síť nemocnic za vyhovující. Pocítili jsme ale potřebu této transformace například během covidové pandemie. Tento krok zefektivní zdravotní péči. Akciová společnost zajistí společné nákupy, povede společné vyjednávání se zdravotní pojišťovnou a jednotnou komunikační strategii s brněnskými fakultními nemocnicemi,“ vysvětluje záměr radní pro oblast zdravotnictví Jiří Kasala (ODS).

Na přípravě transformace krajských nemocnic začalo pracovat už předchozí vedení Jihomoravského kraje zadáním studie proveditelnosti, z jejíchž závěrů současné vedení kraje vychází. 

Kraj je zřizovatelem nemocnic v Břeclavi, Znojmě, Vyškově, Kyjově, Hodoníně, Tišnově, Ivančicích, Letovicích a Hustopečích. Jsou jedním z nejvýznamnějších zaměstnavatelů v regionu. Jihomoravský kraj je jedním z posledních krajů v České republice, který transformaci nemocnic ještě neudělal.

Záměr sloučení nemocnic do jedná akciové společnosti by mělo 3. listopadu schvalovat krajské zastupitelstvo, které by tak celý proces transformace posunulo do další fáze.

„Lidé změnu nepoznají. Budou chodit do stejných nemocnic, za stejnými doktory. Je to záležitost vnitřní struktury a změna právní formy. Od tohoto silného subjektu si slibujeme ekonomickou stabilitu a lepší kvalitu a rozsah zdravotní péče i v regionech mimo Brno,“ objasnil hejtman Jan Grolich (KDU-ČSL). A na svém facebookovém profilu si ještě odpověděl na otázku A proč to vlastně děláme? „Protože chceme udržet kvalitní péči i mimo Brno. V Brně  kraj žádnou nemocnici nezřizuje, ale jsou tu silné fakultní nemocnice.  A my potřebujeme mít jeden velký subjekt, který například při jednání s pojišťovnami bude mít srovnatelnou pozici jako obří brněnské fakultky.  Aby to zkrátka neskončilo tak, že všechno bude jenom v Brně.“

Podle vyjadření krajské tiskové mluvčí Aleny Knotkové kraj nyní neplánuje žádné kroky ohledně převodu městské nemocnice v Boskovicích. „Záleží na novém vedení Boskovic,“ dodala Alena Knotková.

V případě zájmu ze strany Boskovic by si podle mluvčí kraj nechal zpracovat právní a ekonomickou analýzu a na základě té se krajská rada a město budou případně rozhodovat. Blansko, které stejně jako Boskovice provozuje městskou nemocnici, o převod zájem neprojevilo.

Představitelé hlavních politických sil vzešlých z komunálních voleb – příští starostka Jana Syrovátková (Změna22) a Lukáš Holík (Naše Boskovice) se [v rozhovoru pro Ohlasy](https://ohlasy.info/clanky/2022/10/rozhovor-syrovatkova-holik.html) zatím vyjádřili v tom smyslu, že nemocnice je pro ně velká priorita a město jí musí věnovat maximální péči. S krajem hodlají o převodu jednat.

Jana Syrovátková současně říká, že chce nemocnici držet v městských rukou a že je nutné sledovat situaci na kraji. „Chceme nemocnici podporovat tak, aby byla nezávislá, funkční, měla dostatek lékařského personálu, i nelékařského, aby tam pacienti chodili rádi. Rádi bychom to drželi v městských rukou. Současně budeme samozřejmě sledovat, jaká je situace na kraji, protože teď si tady říkáme věci jako politici, ale skutečný stav uvidíme, až když vběhneme do provozu,“ vyjádřila se Jana Syrovátková. Ani Lukáš Holík se nevyjádřil na přímou otázku jasně v tom smyslu, jestli bude nové vedení města o převod usilovat a na kraj vyvíjet tlak, aby nemocnici převzal. „Budeme vyvíjet tlak na jednání a na schůzky, aby probíhala diskuse a předávání informací,“ uvedl Lukáš Holík.