---
title: „Učinit odvážné rozhodnutí a stát za lidmi.“
perex: Krátký rozhovor s prezidentskou kandidátkou Danuší Nerudovou, ekonomkou a bývalou rektorkou brněnské Mendelovy univerzity, která Boskovice navštívila v rámci své předvolební kampaně na konci září.
cover-photo: https://i.ohlasy.info/i/907fa03f.jpg
author: Tomáš Trumpeš
category: rozhovory
tags: politika
---

*Krátký rozhovor s prezidentskou kandidátkou Danuší Nerudovou, ekonomkou a bývalou rektorkou brněnské Mendelovy univerzity. Boskovice navštívila v rámci své předvolební kampaně na konci září – sbírala podpisy, setkávala se s lidmi a odpověděla na několik otázek, které chtějí Ohlasy položit všem kandidátům, kteří k nám do města zavítají.*

{% photo src="https://i.ohlasy.info/i/907fa03f.jpg" caption="Prezidentská kandidátka Danuše Nerudová na předvolební kampani v Boskovicích" author="Tomáš Znamenáček" %}

**Co bylo vaší hlavní motivací přihlásit se do této soutěže a usilovat o post prezidentky České republiky?**

Poměrně dlouho jsem o tom přemýšlela a ten prvotní impuls vznikl v době covidu, kdy se jasně ukázalo, že je potřeba, abychom měli odvážné lidi, kteří umí vystoupit z řady a umí říct svůj názor. Osobně jsem to jako rektorka pocítila, když se zavřely hranice pro vycestování – měla jsem na univerzitě osm set zahraničních studentů, kteří seděli na kolejích a nemohli vycestovat. Tak jsem vystoupila z řady a poměrně nahlas jsem řekla, že je to protiprávní, že je to v rozporu s Listinou základních lidských práv a svobod. Byl to důležitý krok, protože najednou začali vystupovat z řady všichni ostatní a říkali, že je to protiprávní. Takže asi za čtyři dny bylo to opatření zrušené, protože by neobstálo u soudu.

To byl pro mě prvotní impuls, že potřebujeme v prezidentské funkci člověka, který je schopen v takovýchto klíčových okamžicích učinit odvážné rozhodnutí a stát za lidmi.

**Jak se vyrovnáváte s výtkou, že nemáte zkušenosti z nejvyšších politických pater?**

Jednak rektorka univerzity má zkušenost s politikou v nejvyšších patrech, běžně se setkává s ministry. A já mám také tu zkušenost jako předsedkyně komise pro spravedlivé důchody. V komisi jsem měla čtyřicet dva zástupců poslaneckých a senátorských klubů, v přímém přenosu jsem zažívala politiku v oblasti důchodové reformy v České republice. Takže si připadám dost zkušená.

**Prezident Masaryk o sobě říkal, že je Západník. Jak to máte se zahraničně-politickou orientací vy?**

Já jsem taky Západník. Naprosto jednoznačně.

**Jakou prezidentkou byste chtěla být? Jaké vlastnosti a jaký styl teď ta funkce potřebuje?**

Mně je bytostně vlastní civilní pojetí prezidentské funkce. Rozhodně bych nebydlela na Hradě. Myslím si, že na Hradě mají bydlet králové, ale prezidenti mají bydlet někde jinde, aby z toho úplně nezblbli. Ráda bych, aby se Hrad otevřel lidem a stala se z něj kulturní křižovatka. 

A rozhodně bych šla příkladem, že zákony platí pro všechny, i pro prezidenta. Rozhodně bych dodržovala Ústavu a neohýbala ji. A chtěla bych vytvářet v zemi stabilitu, protože se stabilitou přichází prosperita. Mám empatii a s tou bych nahlížela na řešení situace, snažila bych se hledat kompromisy a chtěla bych být moderátorkou politické diskuse a stabilizovat politickou situaci u nás.

**Jak vnímáte současný stav společnosti? Ta se teď zdá být hodně rozdělená, zažili jsme první větší a divočejší protivládní demonstraci.**

Naše politická situace je velmi nestabilní. Asi už nikdy v budoucnu tady nebude silná vláda jedné politické strany, vždycky to bude nějaká koalice. A domnívám se, že v této situaci, kdy je politická scéna sama takto fragmentovaná, je to trochu nevýhoda v krizích, které přicházejí. Takže tam vidím právě obrovskou roli prezidenta, který by měl vystupovat jako element, který se bude snažit politickou scénu stabilizovat.

**Máte nějaká témata, která byste označila za své priority a ráda byste je do politiky vnesla či je akcentovala?**

Osobní priority pro mě jsou, aby se starší generaci žilo v naší zemi důstojně, to je výrazně spjato s mou rolí předsedkyně důchodové komise. Potom bych byla jako rektorka samozřejmě ráda, aby se nezapomínalo ani na problémy mladé generace, protože to je naše budoucnost. A potom je mi samozřejmě velmi blízký vztah k životnímu prostředí, k přírodě. To, že je sucho, že extenzivně hospodaříme v zemědělství, že když zaprší, teče lidem ornice do domů, že máme lesy sežrané kůrovcem. To je pro mě také významným tématem.