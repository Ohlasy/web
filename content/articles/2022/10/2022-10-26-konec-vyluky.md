---
title: "Blíží se konec výluky, nový jízdní řád a změny v dopravě na Brno"
perex: V neděli 11. prosince začne platit nový jízdní řád a skončí roční výluka na trati z Blanska do Brna. Jihomoravský kraj kromě toho představil záměr několika změn v dopravě na Boskovicku.
cover-photo: https://i.ohlasy.info/i/61c1e270.jpg
author: Tomáš Trumpeš
category: zpravodajství
tags:
    - železnice
---

*Cestujícím mezi Boskovicemi a Brnem se blíží důležitý a mnohými asi toužebně očekávaný termín – neděle 11. prosince. Ten den začne platit nový jízdní řád a skončí [roční výluka](https://ohlasy.info/clanky/2021/12/vyluka-vyluk.html) na trati z Blanska do Brna. Jihomoravský kraj kromě toho představil záměr několika změn v dopravě na Boskovicku.*

{% photo src="https://i.ohlasy.info/i/61c1e270.jpg" caption="Lokálka z Boskovic do Skalice nad Svitavou" author="Tomáš Znamenáček" /%}

Pro cestující je tedy zásadní, že od 11. prosince už nebudou používat náhradní autobusovou dopravu. Kromě toho začal nyní Jihomoravský kraj a jeho firma Kordis, která provozuje integrovaný dopravní systém, jednat s obcemi o změnách, z nichž některé by měly přinést rychlejší a praktičtější spojení mezi Boskovicemi a Brnem.

### Rychle do Brna

Jedním z plánů je, že vlakové spojení z Boskovic (případně z Velkých Opatovic) do Skalice nad Svitavou by mělo sloužit primárně jako přípoj k rychlíkům R19 a spěšným vlakům linky S2. Tím se podle kraje dosáhne zkrácení cestovní doby z Brna do Boskovic s přestupem ve Skalici na 40 až 47 minut. „Ve špičkách pracovních dnů bude toto spojení zajištěno každou hodinu, mimo tuto dobu pak po dvou hodinách,“ informoval kraj. Celkově tím ale vlakových spojů na lokálce ubylo, [jak jsme již informovali](https://ohlasy.info/clanky/2022/10/vlaky-boskovice.html).

### Do Brna přes Rájec

Navrhované změny se dotknou i autobusové linky 251 z Velkých Opatovic přes Boskovice – vybrané spoje ve špičce budou nově pokračovat expres bez zastavení z Boskovic do Rájce-Jestřebí k železniční stanici. Tam na ně bude navazovat vlak S2, který odtud vyjíždí. Stejně bude spojení fungovat i opačným směrem. Toto spojení tak podle kraje zajistí ve špičkách pracovních dnů rychlé a komfortní spojení mezi Velkými Opatovicemi, Boskovicemi a Brnem oběma směry. Dosud některé osobní vlaky z Brna skončily v Rájci bez návazného a rychlého spoje.

### Spojení do Skalice

Dalším záměrem kraje je optimalizovat spojení mezi Boskovicemi a Skalicí nad Svitavou, kde dnes funguje velké množství linek a dochází k souběhu autobusového a vlakového spojení. Cílem je dopravu zpřehlednit a samozřejmě také ušetřit na nákladech, ideálně s minimálním dopadem na cestující. Proti škrtání vlakových spojů se ale už ozývají lidé a pracovníci u dráhy.

Konkrétně z této trasy vypadne již zmíněná linka 251, která bude z Boskovic směřovat do Rájce-Jestřebí. Zcela zrušena má být autobusová linka 162 do Černé Hory. Nahrazena bude prodloužením vybraných spojů linky 250 do Černé Hory. „Samozřejmě bude i nadále zajištěn přípoj od vlaků linek S2 a R19 ve směru z Brna ve Skalici nad Svitavou na navazující vlaky linky S21 nebo autobusy linek 250, 256 a 257 do Boskovic a opačně,“ vysvětluje se v návrhu kraje.

### Autobusem do Brna

Tyto změny podle kraje zároveň umožní vytvořit přímé autobusové spojení z Boskovic do Brna Králova Pole. Celkem devět spojů v obou směrech bude v pracovní den ve školním roce totiž fungovat tak, že se v Černé Hoře pouze změní označení spoje z 250 na 301 či naopak, a cestující budou bez přestupu dál pokračovat v cestě.

Navíc bude zavedeno i přímé spojení ráno z Velkých Opatovic do Králova Pole (odjezd 5:28, příjezd v 6:57) a odpoledne zpět (odjezd 15:32, příjezd 17:22). 

Vzhledem k přetíženosti silnice I/43 zejména u Lipůvky pak kraj sahá ještě k jednomu opatření, které dobu cestování naopak protáhne, přesněji řečeno spíše zapracuje do jízdních řádů reálný stav. Nyní jsou totiž zejména u páteřní linky 301 běžná četná zpoždění a nepravidelnost odjezdů. Kordis proto reaguje tak, že prodlužuje cestovní dobu mezi Brnem a Lipůvkou a také navyšuje vyrovnávací doby autobusů v Brně. „Toto opatření zlepší přesnost odjezdů linky 301 a zlepší garanci přípojů na návazné linky v přestupních uzlech,“ uvádí kraj a Kordis.
