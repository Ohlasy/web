---
title: „BozaCon je akce pro širokou škálu – od dětí po značně dospělé, kteří jsme stále vnitřně malými dětmi.“
cover-photo: https://i.ohlasy.info/i/757607da.jpg
perex: Rozhovor s Tomášem Liznou a Barborou Bolomskou o nové akci (nejen) pro fanoušky sci-fi, komiksů a fantasy.
author: Tomáš Trumpeš
category: rozhovory
---

*Rozhovor s Tomášem Liznou a Barborou Bolomskou o [BozaConu](https://www.facebook.com/BozaCon-105054128402517), což je nová akce, kterou připravují Kulturní zařízení města Boskovice a podílejí se na ní všechny jeho složky – kultura, kino i knihovna.  Koná se v pátek 18. a v sobotu 19. března.*

{% photo src="https://i.ohlasy.info/i/757607da.jpg" caption="Tomáš Lizna a Barbora Bolomská" author="Ivo Legner" %}

**Co je to BozaCon?**

TOMÁŠ: „Con“ obecně je setkání fanoušků. Určité subkultury, určitého filmového žánru, určitého tématu. Asi nejslavnější celosvětově je americký Comic Con, což je obrovitánská akce, které se účastní desítky tisíc lidí. V České republice je conů široká škála a každý je častokrát zaměřený na něco úplně konkrétního – od Hvězdných válek přes My Little Pony po cokoliv, co tě napadne.

**Jak vznikl boskovický con?**

TOMÁŠ: Už nějakou dobu jsem si pohrával s myšlenkou něco takového v Boskovicích udělat, protože mám rád sci-fi a fantasy. A vůbec tyto jedním slovem řečeno mysteriózní žánry a typy kultury. Využil jsem toho, že pracuju v KZMB. Ta akce byla v mé hlavě stejně taková, že bych ji nezvládl udělat sám a věděl jsem, že musím oslovit několik podobně smýšlejících lidí, kteří do toho budou stejně zapálení. A nemýlil jsem se. Z celého KZMB jsem oslovil asi patnáct lidí, kterým jsem udělal prezentaci o tom, že chci udělat BozaCon.

**Název byl už jasný?**

TOMÁŠ: Moc se mi líbila ta představa, že když to bude boskovický con, tak to bude ze slov Bozako + Con, tedy BozaCon.

**A jak bude tedy boskovický con zaměřený?**

TOMÁŠ: Bude tam velikánské deskohraní, plus hodně cílíme na literaturu. Konkrétně na žánry sci-fi a fantasy a na komiksy. Oslovili jsme řadu českých autorů, jako je František Kotleta, Kristýna Sněgoňová a třeba Pavel Bareš, který napsal skvělou trilogii Projekt Kronos. 

**Jakou máte zkušenost v knihovně? Jaký je o tuto literaturu dnes zájem?**

BARBORA: Nemůžu mluvit za celou knihovnu, protože jsem z dětského oddělení. Ale jestli na dětském oddělení něco děti opravdu táhne, tak jsou to rozhodně komiksy, ty děti opravdu baví. A k tomu fantasy žánry. Sci-fi zase až tolik ne, protože v tomto žánru není tolik českých a ani překladových knih vysloveně pro děti.

**Kde se akce bude odehrávat?**

TOMÁŠ: V sokolovně. A to na všech jejích úrovních, od sklepní místnosti pod pódiem po první patro. Budou tam tři různé stage. V patře budou workshopy, bude připravená herna, výstava současného českého komiksového kreslíře Michala Suchánka, který kreslil třeba i českého Batmana, který vyšel v knize Batman: Svět, ve které dělala jeden batmanovský příběh i česká dvojice.

**Co dál bude na programu?**

BARBORA: Literární část budou tvořit setkání s autory, interaktivní moderované besedy. Ty budou trvat vždy tak hodinku, maximálně hodinku a půl. Přijede Vojtěch Matocha, který napsal úžasnou trilogii pro mládež Prašina. Podobně budou koncipovaná setkání i s komiksovými autory, třeba s olomouckým Nikkarinem. Tyto besedy poběží v pátek i v sobotu až do večera a hlavní hosté budou v pátek v 18 hodin a v sobotu v 17 hodin. V pátek by to měl být Pavel Bareš a v sobotu František Kotleta a Kristýna Sněgoňová. To jsou špičky současné české fantastiky.

TOMÁŠ: Z dalších autorů to bude ještě Kateřina Šardická, Marek Dvořák, Jiří Walker Procházka. Domlouváme se i Michalem Grigou a Lenkou Dokoupilovou, kteří by mohli prezentovat [svou novou komiksovou knížku](https://ohlasy.info/clanky/2021/10/potize-s-mireckem.html). Kromě deskohraní bude připravená PC herna od české společnosti Amanita Design, která stojí za hrami jako Botanicula, Samorost nebo Machinárium. Od této společnosti přijedou dva vývojáři. Součástí programu je i autorské hraní, kdy autoři budou hrát svou hru Creaks, která se bude promítat na plátně a oni se o tom budou bavit, popisovat jednotlivé části hry, úskalí vzniku a budou odpovídat na dotazy. BozaCon bude mít i filmovou část, zatím máme vybraný jeden film, což bude japonský anime snímek Kluk ve světě příšer. Předcházet mu bude přednáška Pavlíny Riedlové z brněnského festivalu anime – o tomto filmu a o tvorbě jeho režiséra Mamoru Hosody.

**BARBORA: Ještě jsme nezmínili, že v pátek dopoledne bude uzavřený program pro školy.**

TOMÁŠ: V sobotu dopoledne ještě bude herna Minecraftu, kterou zajišťuje Středisko volného času, kde funguje kroužek Minecraftu a ten se bude také prezentovat. A ještě máme rozjednanou hernu s Ateliérem duchů, což je další česká společnost, vytvářející deskové, karetní i počítačové hry. 

BARBORA: Také doufáme, že se nám podaří dohodnout prodejce sci-fi, fantasy a komiksu. Už máme potvrzené výběrové dětské knihkupectví Dlouhá punčocha z Brna, které přijede s komiksovou nabídkou. Kromě toho by měl na galerii probíhat v pátek i v sobotu výtvarný program pro děti, mimo jiné workshopy na motivy komiksů, jejichž autoři k nám přijedou. Na programu pro děti a na výtvarném programu spolupracujeme s Místní akční skupinou Boskovicko Plus.

TOMÁŠ: Ještě jsem nezmínil, že součástí programu budou i nějaké turnaje o ceny. Budou to turnaje v několika různých hrách, které se uskuteční napříč oběma dny.

**Akce bude zjevně docela velká, kolik vám přijede hostů? Máte to spočítané?**

TOMÁŠ: To popravdě nemáme. Ale je to asi deset nebo dvanáct autorů, plus zástupci jednotlivých firem a společností. A to bychom se dostali ještě na jiná čísla.

**A kdo je vaše hlavní cílová skupina? Jsou to děti a mládež, nebo jsou už dnes příznivci těchto žánrů i mezi staršími?**

BARBORA: Myslím, že cílovka je opravdu široká. Od dětí z druhého stupně základní školy, přes středoškoláky k mileniálům a dál. Literární program je poskládaný tak, že je tam pro každého něco. Od těch mladších až třeba po skalní sci-fi fanoušky, kteří začínali třeba na knihách Jiřího Walkera Procházky.

TOMÁŠ: Já s tím souhlasím. Obecně se program snažíme koncipovat tak, že třeba v sobotu začínáme od rána a dopoledne, které cílí spíše na děti, na rodiny a na teenagery, a končíme večer trošičku drsnějším programem, ať už je to Pavel Bareš nebo František Kotleta a Kristýna Sněgoňová, kteří mají cílovku minimálně 15 plus, spíš ještě starší. 

**Takže na takové akce chodí i starší?**

TOMÁŠ: Zažili jsme to, už když jsme dělali deskohraní před dvěma lety. A tam nejenže chodily rodiny s malými dětmi, ale přišli tam i s prominutím padesátiletí fotři, kteří byli nadšení, že takováto akce je, strávili tam celý den a odcházeli nadšení. Obešli tam spoustu mladších part a skupin, hráli s nimi a účastnili se programu. Takže věříme, že i con je akce pro širokou škálu – od dětí po řekněme značně dospělé, kteří jsme ale stále vnitřně malými dětmi.

**Jak časté jsou tyto akce, třeba tady v okolí? Nebo přímo v Boskovicích?**

TOMÁŠ: V Boskovicích existoval v devadesátých letech Geacon, jestli se nepletu, tak byly jen dva nebo tři ročníky. Probíhal pod DDM a místním kroužkem sci-fi. Ale tohle nevím přesně, já jsem se v té době narodil, takže mé vzpomínky na toto období jsou matné. Od té doby, pokud víme, tady nic podobného nebylo.

**A v okolí?**

TOMÁŠ: Obecně jsou cony v Česku poměrně běžné, jsme země conům zaslíbená, ale nejbližší podobné akce jsou v Brně. Žádné bližší nejsou. Tedy ty větší, jinak cony mohou být i úplně malé akce třeba v jedné školní družině. A pak jsou velké, celorepublikové několikadenní akce. My jsme se měřítkem snažili nezůstávat u země, je to velká akce. Myslím, že nic obdobného tady blíž než v Brně třicet let nebylo.

**Jak funguje subkultura fanoušků těchto žánrů v Boskovicích? Organizuje se třeba nějak?**

TOMÁŠ: Myslím, že v dnešní době už to takhle obecně nefunguje. V době internetu a sociálních sítí si nepotřebuješ hledat fanoušky podobných věcí nutně ve svém okolí, ale přes počítač nebo telefon s nimi můžeš být v kontaktu 24/7. Úplně to zmapované nemáme, ale filmů na podobné téma existují spousty a vidíme, jakou mají návštěvnost. U literatury to bude určitě obdobné. A už když jsme vylezli s prvním plakátem a informací, že taková akce v Boskovicích bude, odezva mě překvapila. Vidím, co i úplně neznámí lidé z plakátu vypichují, a jsem velice příjemně překvapen. Věřím, že to není komunita, ale v Boskovicích a okolí je hodně lidí, kteří mají rádi sci-fi, fantasy, komiksy a hry. A věřím, že kromě reakcí na sociálních sítích přijdou akci navštívit i osobně.

**Co od akce očekáváte a co byste rádi, aby přinesla?**

BARBORA: Musím říct, že my jsme tím dost nadšení, děláme to pro radost a doufáme, že tím nakazíme i ostatní. Zatím fungujeme jako tým a neustále si rozšiřujeme obzory. Komunikujeme s autory a fascinuje nás, jak jsou milí, vstřícní, vtipní a ochotní přijet třeba i za nižší honoráře. Pěkně se to nabaluje a doufáme, že to bude první ročník a vytvoříme tradici. A že se nám podaří nadchnout děti pro tyhle žánry ještě víc, než jsou, a nějak v nich díky fantasy a komiksům podnítit zájem o čtenářství. Protože tyto žánry opravdu táhnou a jestli může něco pomoct propojit děti s knihami s radostí a ne z povinnosti, tak je to tahle literatura.

TOMÁŠ: A za deset let uděláme další rozhovor o tom, jakých bylo prvních deset let BozaConu.

**Na co se vy osobně nejvíc těšíte z programu?**

TOMÁŠ: V současnosti načítám skoro všechny autory, kteří k nám přijedou. Některé čtu dlouhodobě. Nejvíc se těším asi na ty hlavní hvězdy obou večerů. Zamiloval jsem se do série Projekt Kronos Pavla Bareše, což je právě něco, o čem jsem před BozaConem ještě netušil, že to existuje. Ale Bára mi to doporučila a půjčila na víkend a ta knížka je skvělá. Dlouhodobě jsem velký fanda Františka Kotlety a Kristýny Sněgoňové, jejich samostatné tvorby i společné série. Na ně se těším hrozně moc.

BARBORA: Já se hrozně těším na setkání s komiksovým autorem Nikkarinem, protože mám ráda jeho tvorbu, vlastně celá rodina jsme jeho velcí fanoušci. Takže rozhodně na něj a pak na to, že uspořádáme v rámci BozaConu výstavu nadějné komiksové kreslířce Elišce Štefaňákové, která je z Boskovic a dlouhodobě jí fandíme. Kreslí čím dál líp. Takže já se těším na jedno velké jméno a na jedno místní jméno.
