---
title: Lidická má povolení, opravovat se ale zatím nebude
author: Marek Osouch
cover-photo: https://i.ohlasy.info/i/d3db430d.jpg
perex: Vedení Boskovic od roku 2019 připravuje zásadní rekonstrukci a úpravy Lidické ulice. Teď má město už téměř v ruce stavební povolení, ale nejdříve chce postavit kruhový objezd u pošty – na který se ale povolení ještě ani nevyřizuje.
category: zpravodajství
---

*Vedení Boskovic od roku 2019 připravuje [zásadní rekonstrukci a úpravy Lidické ulice](https://ohlasy.info/clanky/2021/02/opravy-lidicka.html). Teď má město už téměř v ruce stavební povolení a mohlo by teoreticky začít s pracemi. Jenže se nic dít nebude. Radnice chce nejdříve postavit kruhový objezd u pošty. Na něj se ale povolení ještě ani nevyřizuje.*

{% photo src="https://i.ohlasy.info/i/d3db430d.jpg" caption="Lidická ulice" author="Tomáš Trumpeš" /%}

Na úřední desce boskovického úřadu se už v lednu objevilo oznámení o vydání stavebního povolení na rekonstrukci Lidické ulice v Boskovicích. Ještě se sice čeká na nabytí právní moci, ale ani poté se opravy rozbité ulice nerozběhnou. Projekt nespočívá jen v položení nového asfaltu a výměny dlažby na chodníku, opravy jsou mnohem rozsáhlejší. Loni na začátku roku se náklady odhadovaly na částku kolem 30 milionů korun, které by šly přímo z rozpočtu města – ale na letošek v něm nejsou připravené. Stejně tak s touto opravou nepočítají ani její spoluinvestoři.

„Aktuálně není dojednána se Svazkem vodovodů a kanalizací spolupráce a spolufinancování výměny vodní infrastruktury, která je pod silnicí, a není žádná smlouva mezi městem a Správou a údržbu silnic Jihomoravského kraje,“ uvedl pro Ohlasy starosta Boskovic Jaroslav Dohnálek (ODS). Město tak žádnou úpravou rozpočtu nezačlení peníze na opravu ulice a nevyhlásí ani soutěž na stavební firmu, která by rekonstrukci dostala na starost. V tuto chvíli se v návrhu rozpočtového výhledu píše, že rekonstrukce Lidické začne až v roce 2024; letos by se měla udělat jen krátká část podél vchodu do mateřské školy za osm milionů. Rok 2024 je nejzazší možné datum, kdy lze stavbu dokončit. Platnost stavební povolení je totiž ze zákona dva roky. Radnice má pak jedině možnost podat žádost o prodloužení, a to řádně zdůvodněnou. Stavební úřad pak důvody posuzuje a může, ale i nemusí žádosti vyhovět.

Boskovická radnice svou pozornost dnes mnohem více upíná ke stavbě [kruhového objezdu u pošty](https://ohlasy.info/clanky/2021/10/kruhac.html), odhadem za 50 milionů. Tady už smlouvy o spolupráci s vodaři i krajskými silničáři existují, nicméně vyřizování povolení zdaleka není tak daleko jako u Lidické. Je vlastně stále na začátku. Ačkoliv loni v létě představitelé vedení města mluvili o tom, že se v září rozběhne územní a stavební řízení, dosud se tak nestalo. „Žádost byla podána v loňském roce. Řízení bude zahájeno v nejbližší době,“ sdělil mluvčí boskovické radnice Jaroslav Parma.

Starosta věří, že se i tak začne kruhový objezd stavět ještě v letošním roce, konkrétně v druhé polovině roku. Těžko ale dnes říct, zda se tak rychle podaří vyřídit povolení. U Lidické to trvá už více než rok a dokument zatím není pravomocný; u pošty, kde se s řízením ještě ani nezačalo, bude situace kvůli početnějším inženýrským sítím pod zemí nejspíš ještě komplikovanější. Navíc je tato dopravní stavba předmětem řady různých debat, [například z urbanistického pohledu](https://ohlasy.info/clanky/2022/01/kruhac-pamatkari.html). Nedávno se také ozvali s připomínkami obyvatelé a podnikatelé ze sousední ulice 17. listopadu, jíž se má oprava v souvislosti s kruhovým objezdem také výrazně dotknout. Vedení města už s nimi i jednalo.

Podle Jaroslava Dohnálka mohlo mít město povolení na opravu Lidické už delší dobu – a k tomu na účtu dotaci ze Státního fondu dopravní infrastruktury, která by pokryla zhruba polovinu nákladů. Jenže nastaly komplikace. „Kvůli připomínkám Jany Syrovátkové, které podala na odbor dopravy v rámci stavebního řízení, jsme nestihli podat žádost o dotaci v řádném termínu. Přitom byl záměr opravy během konzultací se státním fondem odsouhlasen. Letos proto budeme žádat o dotaci znovu,“ prohlásil starosta.

Přímo v rozhodnutí o vydání stavebního povolení se však píše, že Jana Syrovátková, členka boskovického spolku architektů SRAB, která chce navíc na podzim [kandidovat v komunálních volbách](https://ohlasy.info/clanky/2021/11/rozhovor-syrovatkova.html), vůbec nebyla účastníkem řízení, takže k jejím připomínkám úřad nepřihlédl.

Vedoucí odboru dopravy Roman Dokoupil tento zjevný rozpor mezi slovy starosty a sdělením v dokumentu vysvětlil tím, že dopis Jany Syrovátkové museli úředníci i tak prostudovat. „Vzhledem k označení písemnosti slovy ‚Připomínky veřejnosti' a vzhledem k angažování Jany Syrovátkové v edukační a osvětové činnosti v oblasti rozvoje města, urbanismu a architektury v rámci Spolku za rozvoj architektury Boskovic nebylo zřejmé, na základě jakého oprávnění připomínky podala. Městský úřad Boskovice při řešení této situace nejprve za analogické aplikace vycházel z ustanovení správního řádu, dle kterého platí, že za účastníka bude v pochybnostech považován i ten, kdo tvrdí, že je účastníkem, dokud se neprokáže opak,“ přiblížil šéf odboru.

Znovu tak podle něj kontrolovali vlastníky a věcná břemena k pozemkům, kterých se stavba týká, a také všech sousedních, zda tam Jana Syrovátková náhodou nefiguruje. „To souhrnně znamenalo detailně prověřit v katastru nemovitostí obsah přibližně 200 listů vlastnictví,“ hájí zdržení Roman Dokoupil s tím, že navíc jeden kolega z úřadu byl rok v pracovní neschopnosti, což situaci ještě komplikovalo a řízení dál protahovalo.

Zástupci spolku SRAB se i bez ohledu na to, zda jsou, či nejsou účastníky řízení, podle svých slov snažili o komunikaci s městem, ale bez úspěchu. „V projektové dokumentaci byla hrubá chyba, a to nedodržení rozhledových poměrů na jednom z nejfrekventovanějších přechodů v Boskovicích mezi základními školami Zelená a Sušilova. Se zástupci města jsme také řešili možnost umístění oddělené cyklostezky vedoucí či bezpečné napojení plánovaného sportovního areálu Červené zahrady. Místo toho je projekt znovu podán s žádostí o stavební povolení v nezměněné formě,“ vyjádřil se v polovině ledna spolek architektů [na Facebooku](https://www.facebook.com/permalink.php?story_fbid=285203703598309&id=103815288403819). Z rozhodnutí, které bylo zveřejněno na úřední desce, ale dnes už je staženo, navíc vyplynulo, že na žádost Policie ČR byly vyškrtnuty nově plánované přechody přes ulici Čížovky u křižovatky s Lidickou a taktéž přes Průchodní u napojení na hlavní komunikaci. 

Starosta upřednostnění stavby kruhového objezdu u pošty před úpravou Lidické opírá o názor dopravních expertů. „Vzhledem k tomu, že se dokončuje masivní výstavba v oblasti Na Výsluní a ulici Hybešova, vznikne velký problém při odbočování u evangelického kostela, s přechody, které tam jsou nutné vybudovat, a bude také velký problém na stávající křižovatce Havlíčkovy a Sokolské. Z těchto důvodů doporučují dopravní experti realizovat nejdříve okružní křižovatku a v souvislosti s tím řešit nově i křižovatku u evangelického kostela a následně teprve pokračovat na tranzitní trase na krajské komunikaci na ulici Lidická,“ dodal starosta. 

Už před rokem ale bylo jasné, že Lidická bude nachystaná k opravě díky povolení dříve, [což tehdy připomněl](https://ohlasy.info/clanky/2021/02/opravy-lidicka.html) i krajský radní pro dopravu a starosta Blanska Jiří Crha (ODS). Byl připraven na ni za hejtmanství vyčlenit peníze už letos. Lidická je totiž krajská komunikace, stejně jako Sokolská nebo Havlíčkova. Sám radní si ale byl už tehdy vědom, že vedení Boskovic preferuje začít okružní křižovatkou.

Boskovice mají v tuto chvíli sice s Jihomoravským krajem smlouvu o spolupráci na stavbě kruhového objezdu, v krajském rozpočtu ovšem v tuto chvíli není tato investiční akce jmenovitě zařazená. „Správa a údržba silnic do konce února předloží Program výstavby na rok 2022 a tam buď konkrétní stavba bude začleněna k realizaci, nebo bude v zásobníku, nebo nebude vůbec,“ podotkla krajská mluvčí Alena Knotková.