---
title: "Město jedná o projektu okružní křižovatky s obyvateli ulice 17. listopadu. Zdrží to stavbu?"
cover-photo: https://i.ohlasy.info/i/437ea7e7.jpg
perex: Obyvatelé ulice vznesli vůči projektu konkrétní připomínky a také chtějí podrobněji vysvětlit, jak bude doprava v lokalitě dál fungovat. Jednání budou pokračovat.
author: Tomáš Trumpeš
category: zpravodajství
---

*Plánovaná stavba okružní křižovatky pod poštou se zásadním způsobem dotkne také ulice 17. listopadu. Zdejší obyvatelé vznesli vůči projektu konkrétní připomínky a také chtějí podrobněji vysvětlit, jak bude doprava v lokalitě dál fungovat. Jednání budou pokračovat.*

{% photo src="https://i.ohlasy.info/i/437ea7e7.jpg" author="Jaroslav Parma" %}

„Ti obyvatelé celkem logicky požádali o schůzku. Já jsem jim vyhověl. Bylo tam asi třicet lidí,“ popsal starosta Jaroslav Dohnálek. Schůzka se konala na radnici 19. ledna. Do té doby vedení města, které rekonstrukci křižovatky a navazujícího dopravního napojení připravuje, s obyvateli nijak nejednalo a jednání neiniciovalo. Aktuálně už je přitom zažádáno o stavební řízení, které se ale podle informací od starosty rozběhne právě až po vypořádání připomínek občanů.

„Ozvali jsme se my, vůli k pokračování v jednáních vidíme a budeme čekat, k jakému rozumnému kompromisu dojdeme. Dopředu je těžké předpokládat výsledek. Zatím nám byl projekt pouze představen, teď bude teprve probíhat diskuse. Jsou tam věci, které potřebujeme dovysvětlit, abychom pochopili celý princip chodu dopravy v té lokalitě,“ vysvětlil motivace občanů jejich zástupce Lukáš Jakubec. K dopisu starostovi, ve kterém požádali o schůzku, se připojilo necelých třicet lidí a asi třicítka lidí dorazila také na setkání na radnici.

Toho se za město kromě starosty a vedoucího odboru rozvoje města a investic Petra Zouhara účastnil i projektant Josef Novák. „Byl tam pan projektant, my jsme jim popsali, proč se tak děje, jak se tak děje, proč je tam průjezd na ulici 17. listopadu. Chápu, že ti lidé nemohou tušit, že to je jediná možnost, kterou připustila Policie České republiky,“ popsal starosta. Další podnět se podle něj týká toho, proč nebude možné odbočit doleva na parkoviště 17. listopadu, pokud někdo pojede z kruhového objezdu dolů po Sokolské. Důvodem je, že v této části silnice bude odbočovací pruh, který nepůjde překřížit. Hálkova ulice bude nově slepá.

### Připomínky

Celkově starosta označil připomínky občanů jako drobnosti. Lukáš Jakubec popisuje, že úplně první připomínky k projektu se týkaly toho, aby občané a podnikatelé z domů na ulici 17. listopadu měli možnost dopravní obsluhy. Ne všichni mají ke svým domům možnost najet ze zadní strany, takže potřebují mít z ulice možnost přijet, zastavit, vyložit náklad a zase odjet. V tomto jim radnice vyšla vstříc a tento požadavek rovnou do projektu zapracovala.

V praxi to znamená, že třeba na chodníku ve směru od náměstí za střediskem volného času budou vytvořeny zálivy, chodník se zúží, ovšem v zálivech nebude možné parkovat, ale právě pouze zastavit a vyložit náklad. Podobně to bude i na druhé straně silnice kupříkladu u večerky.

Celkově popsal Lukáš Jakubec tyto nejdůležitější body, které chtějí občané s městem ještě nad projektem probrat. Jsou to právě možnosti zásobování a dopravní obsluhy jednotlivých prodejen a také domácností; způsob vjíždění a vyjíždění z parkoviště na ulici 17. listopadu; velikost a rozmístění ploch pro autobusy – aby nestály před jednopodlažními domy, které jsou trvale obývány –, včetně vytváření umělých překážek ve vozovce, které mají s vybudováním zálivů pro autobusy vzniknout; pohyb ostatních účastníků silničního provozu, jako jsou chodci, cyklisté a koloběžkáři v ulici a přilehlém okolí a konečně zavedení vhodého režimu pro nově vzniklá parkovací místa u evangelického kostela a v ulici Hálkova.

### Pokračování jednání

Po schůzce se podle Lukáše Jakubce občané ozvali vedoucímu investic Petru Zouharovi právě s dotazem na vjezd a výjezd na parkoviště na ulici 17. listopadu. „Chtěli jsme si ověřit, jaké tam budou změny. K tomu jsem napsal, že počítáme s tím, že se jako veřejnost ještě s nějakými připomínkami ozveme, protože si nemyslíme, že v průběhu setkání na radnici byl dostatek času vše probrat a že bychom rádi ve věcné diskusi dál pokračovali,“ vyjádřil se Lukáš Jakubec.

Připomínky tedy pošlou na radnici nejprve písemně, ale poté se nad nimi chtějí ještě setkat a vše si vysvětlit, aby nedošlo k případným nedorozuměním. „Nechceme stavbu zdržovat, ale chceme, aby se zapracovaly naše připomínky a byli jsme dopředu o celém konceptu dopravy v lokalitě informováni. Je možné, že se v rámci diskuse dostaneme do fáze, kdy se to může zadrhnout, ale nedokážu říct konkrétní bod, u kterého by to bylo,“ uvedl zástupce občanů z ulice 17. listopadu a také několika lidí z Hálkovy a Hybešovy, kteří se k iniciativě připojili. Celkově se podle něj občané obávají, že by se doprava na jejich ulici mohla zhoršit a zhoustnout. A to včetně těžší kamionové dopravy, pokud by řidiči usoudili, že je pro ně výhodnější najíždět na kruhový objezd z ulice 17. listopadu a cestu si plánovali tudy, aby ho projížděli ve směru na Jevíčko rovněji a nemuseli se tolik stáčet.

### Letos, nebo nikdy?

Starosta na tiskové konferenci začátkem února znovu zdůrazňoval, že křižovatku není možné řešit pomocí semaforů, protože by  město muselo vykoupit minimálně jednu, ale možná dvě nemovitosti v protilehlých rozích, aby tam vešly odbočovací pruhy. „A ten semafor, pokud by ho připustila policie, je nemožný bez odbočovacích pruhů. A není tam na ně místo. Tím by to bylo ještě dražší, než je nějaký hloupý kruhový objezd,“ uvedl starosta.

Doplnil, že případné odložení stavby, [která je pro stávající radnici prioritní](https://ohlasy.info/clanky/2022/02/lidicka-povoleni.html), by mohlo znamenat také obtíže v kofinancování stavby, neboť na té se kromě města podílí i Svazek vodovodů a kanalizací a Jihomoravský kraj prostřednictvím Správy a údržby silnic. Všechny organizace se stavbou počítají ve svých letošních rozpočtech a nikdo podle starosty v tuto chvíli nezaručí, že by peníze na tuto stavbu držely ještě příští rok a jestli by vůbec někdo v dohledné době křižovatku dál řešil. Hlavním investorem stavby by měl být Svazek, protože ten si může uplatnit daň z přidané hodnoty a stavba tak bude celkově levnější i pro město. 

„Pokud ale neumíme projít stavebním řízením, tak se prostě nedá vydat stavební povolení a ta stavba nemůže být realizována. No tak ať se tam jezdí, jak chce, prostě je to potom nějaká ne vyšší moc – to je moc, že neumíme tu stavbu realizovat a děj se vůle Páně. Podívejte, to není o Dohnálkovi, o nějakém pomníku a podobně. Já ten pomník nepotřebuju, ale Boskovice potřebují tento jeden z nejhorších uzlových bodů řešit,“ vyjádřil se boskovický starosta Jaroslav Dohnálek.