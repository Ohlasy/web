---
title: "Z radnice: Parkoviště Kiss&Ride, sportovní hala a městský architekt"
cover-photo: https://i.ohlasy.info/i/22df7b08.jpeg
perex: Novinky z boskovické radnice, které vedení města oznámilo na začátku února po zasedání městské rady.
author: Tomáš Trumpeš
category: zpravodajství
---

*Novinky z boskovické radnice, které vedení města oznámilo na začátku února po zasedání městské rady. Tiskové konference se zúčastnili všichni zástupci vedení města – starosta Jaroslav Dohnálek (ODS), místostarosta Petr Malach (ČSSD) a místostarostka Michaela Žejšková (TOP 09).*

{% photo src="https://i.ohlasy.info/i/22df7b08.jpeg" caption="Nové parkoviště u Zelené školy" author="Tomáš Trumpeš" /%}

Kromě témat zpracovaných v následujícím textu vedení města odpovědělo i na otázky Ohlasů týkající se okružní křižovatky u pošty a projektu Louka v proluce. Obě tyto témata přiblížíme postupně v samostatných článcích.

### Změna územního plánu

Městská rada souhlasila s návrhem [třetí změny boskovického územního plánu ](https://boskovice.cz/uzemni-plan-boskovice-zmena-c-3-verejne-projednani/d-42431)a doporučuje zastupitelům, aby ji na nejbližším zasedání, které se připravuje na 15. února, schválili. Podle místostarosty Petra Malacha změna zahrnuje víc dílčích úprav, ta hlavní se týká pozemků ve Vratíkově, které se připravují pro výstavbu.

### Parkoviště Kiss&Ride u Zelené

Už po pololetních prázdninách začíná fungovat nové parkoviště Kiss&Ride u základní školy na náměstí 9. května. Rodiče budou moci v blízkosti školy ve směru od budovy úřadu k ulici Na Vyhlídce i v opačném směru využít celkem tři úseky označené dopravními značkami, kde zastaví, rozloučí se s dětmi a odjedou.

„Parkování v režimu Kiss&Ride neumožňuje vystoupit z vozidla a dítě do školy doprovázet. Smyslem tohoto opatření je, aby se vozidla ve vymezeném prostoru střídala v krátkých intervalech a nebránila tak v zastavení dalším rodičům. Rodiče, kteří budou potřebovat dítě do školy doprovodit, budou mít možnost využít k parkování místa v přilehlých ulicích Na Vyhlídce a Křižíkova, případně parkoviště před budovou městského úřadu,“ vysvětluje boskovická radnice. Tento režim bude na místě platit ve dnech školní výuky od 7 do 8 hodin. „Myslím, že je to dobrý krok k tomu, aby se tam děti cítily bezpečněji,“ okomentoval řešení starosta Jaroslav Dohnálek.

### Změny v komisi pro výstavbu

Zastupitel za ANO Pavel Schwarzer rezignoval na svoji funkci člena a předsedy Komise pro výstavbu a územní plánování. Jako členka komise ho nahradí architektka Petra Houdová, nominovaná jako nestranice hnutím ANO, předsedou komise byl zvolen nominant TOP 09 Vladimír Klement.

### Boskovické běhy a vyhlášení Sportovce roku

Boskovické běhy se letos uskuteční v tradičním termínu 1. května. Rada schválila záštitu starosty a odsouhlasila pořadatelům užití znaku města. Kromě toho doporučila zastupitelům schválit Běhům dotaci 170 tisíc korun.

Místostarostka Michaela Žejšková doplnila, že se město s pořadateli také dohodlo, že na akci budou slavnostně vyhlášeny výsledky ankety Sportovec roku 2021. Ta se obvykle vyhlašovala na plese sportovců, který se ale kvůli pandemické situaci nebude konat.

### Vlajka pro Tibet

Zastupitelům radní také doporučují připojit se 10. března k akci Vlajka pro Tibet, v rámci které zavlaje tibetská vlajka na boskovické radnici.

### Nabíječka na elektrokola

V turistické úschovně kol při Městském informačním středisku by mohla být letos k dispozici také nabíječka pro elektrokola. Město na ni vyčlenilo 60 tisíc korun a bude se ucházet o dotaci Jihomoravského kraje.

### Hospodaření města v roce 2021

Hospodaření Boskovic nakonec v loňském roce skončilo v plusu, a to asi 4 miliony korun. Rok 2021 podle starosty nakonec dopadl dobře. „Nedošlo k propadu daňových příjmů. Byly obavy, jaký bude mít vliv covidová situace, naštěstí v té příjmové stránce neměla,“ uvedl starosta. Část nerealizovaných akcí ve výdajích byla přesunuta do letošního roku. „Věřme, že žádný fatální dopad nepřinese tato turbulentní doba ani v roce 2022,“ vyjádřil se Jaroslav Dohnálek.

### Pandemická situace

Příliš dobře se bohužel nevyvíjí situace v boskovické nemocnici. Na konci měsíce zde sice celkově nebylo hospitalizované extrémní množství covidových pacientů na běžných odděleních, ale zvýšené množství těžkých případů opět zaplnilo jednotky intenzivní péče. To má opět dopady i na ostatní plánovanou operativu, která musí být odkládána, neboť pacienty po operacích není kam umisťovat.

Při testování na konci ledna bylo v základní škole antigenními testy odchyceno 37 žáků a 3 dospělí, kteří se posouvají na PCR test. V úplné karanténě nebyla na přelomu měsíce ani jedna třída, předtím se karanténa týkala asi tří tříd.

### Sportovní hala

Místostarostka Michaela Žejšková na tiskové konferenci okomentovala také [zveřejněný situační plán nového umístění sportovní haly](https://forum.ohlasy.info/t/priprava-stavby-sportovni-haly-v-cervene-zahrade/430/138). Na místě po hotelu Velen se podle místostarostky hala postavit v podstatě nedá, protože při minimální výšce dané požadavky sportovních klubů nevyjde takzvané sklopení stavby tak, aby nebyla narušena práva sousedů. Hala je proto posunuta na pozemek po bývalém lihovaru. „Při zachování vize atletického oválu je to jediné místo, jak se s tím vypořádat,“ vyjádřila se místostarostka.

Nový plán již nepočítá s vybudováním kruhového objezdu. Místostarostka vysvětlila, že u předchozího návrhu mexického architekta Kalacha byl kruhový objezd nutný, neboť výjezd z areálu oklo ní neumožňoval splnění povinných rozhledových trojúhelníků. U nového návrhu haly ale tato komplikace padá. „Proto se od toho upustilo, čímž se šetří miliony korun,“ uvedla místostarostka.

Starosta doplnil, že tím také odpadá koordinace s Jihomoravským krajem, který by musel být hlavním investorem kruhového objezdu, neboť se jedná o krajské silnice.

Stavba haly na novém místě pak využívá podle místostarostky také převýšení terénu, které se v místě nachází a mezi křižovatkou s Dukelskou a cestou okolo tenisových kurtů činí dva až čtyři metry. Stavba bude využívat i pilotů a velký problém by neměla způsobit ani ekologická zátěž, o které se na daných pozemcích mluví v souvislosti s předchozím fungováním lihovaru. „Projektanti jsou s tím vypořádáni a vědí, co je tam čeká,“ řekla Michaela Žejšková.

Součástí doplněných podkladů od AV Atelieru bude i cenový odhad stavby, který město zveřejní. Zveřejněno bylo také [vypořádání připomínek](https://data.ohlasy.info/2022/hala-pripominky.pdf), které ke stavbě dorazily od zastupitelů, sportovců a odborné veřejnosti.

Místostarostka Michaela Žejšková uvedla k dalšímu postupu, že během měsíce února chce mít připravené zadání pro zhotovitele dalších stupňů projektové dokumentace a v březnu by městská rada vyhlásila otevřené zadávací řízení, ve kterém město projektanta vybere.

### Městský architekt

Město podle vyjádření starosty Jaroslava Dohnálka plánuje poptávat architekta na uvolněnou poradenskou funkci po Zdeňku Fránkovi, i když má informace, že velký zájem o ni nebude. „Kdo by taky chtěl v Boskovicích pomáhat – při tom, co se tady teď děje,“ vyjádřil se starosta, čímž nejspíš narážel na komplikovanou přípravu velkých investičních akcí, kterou doprovází silná kritika odborné veřejnosti a opozice. „Asi to na nejbližší radě vypíšeme a uvidíme, jestli se o tento nezáviděníhodný poradenský post někdo bude ucházet,“ doplnil Jaroslav Dohnálek.
