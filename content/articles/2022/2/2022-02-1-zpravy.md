---
title: Zpravodajský přehled za leden
cover-photo: https://i.ohlasy.info/i/41a46910.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.*

{% photo src="https://i.ohlasy.info/i/41a46910.jpg" caption="Nově navrhované umístění sportovní haly v rámci areálu Červená zahrada" author="Město Boskovice" %}

Také region zasáhla další, tentokrát omikronová vlna nemoci covid-19. Zatímco na začátku ledna bylo v Boskovicích méně než 60 lidí s oficiálně potvrzeným pozitivní testem, na konci ledna je to přes 270.

V nemocnicích došlo k navýšení – zatímco v polovině ledna bylo na okrese hospitalizováno s covidem-19 celkem 9 lidí, na konci měsíce už 36 lidí. Při vrcholu předchozí vlny počátkem prosince to bylo téměř 100 lidí. V Boskovicích pacienti s těžkým průběhem opět zaplnili jednotku intenzivní péče.

Zdeněk Fránek [skončil na vlastní žádost jako městský architekt](https://ohlasy.info/clanky/2022/01/z-radnice.html) Boskovic.

Opozice i odborná veřejnost jsou [silně kritické k aktuálnímu návrhu](https://ohlasy.info/clanky/2022/01/hala-reakce.html) sportovní haly. Vedení města zveřejnilo také [novou variantu umístění haly](https://boskovice.cz/vystavba-sportovni-haly-v-boskovicich/d-43103) a objevily se úvahy, že by v Červené zahradě mohlo vzniknout[ také nákupní centrum](https://ohlasy.info/clanky/2022/01/supermarket-cervenka.html).

Město [požádalo o další odklad](https://ohlasy.info/clanky/2022/01/z-radnice.html) zahájení přerušeného stavebního řízení na knihovnu. Na vypořádání námitek sousedů si žádá další tři měsíce.

Pokračuje příprava okružní křižovatky u pošty. Ohlasům se podařilo získat [kritické stanovisko památkářů](https://ohlasy.info/clanky/2022/01/kruhac-pamatkari.html).

[Nové spoje linky 250 v Boskovicích](https://ohlasy.info/clanky/2022/01/z-radnice.html): Z autobusového nádraží na hřbitov v pracovní dny ve 14.20 a o víkendech a státem uznaných svátcích v 10.11. A mezi zastávkami na ulici 17. listopadu a v průmyslové zóně v pracovních dnech s odjezdem v 05:37 ze 17. listopadu.

Starosta Jaroslav Dohnálek (ODS) absolvoval další jednání u jihomoravského hejtmana Jana Grolicha (KDU-ČSL) ohledně možného převodu nemocnice pod kraj. [Podle starosty si hejtman uvědomuje](https://ohlasy.info/clanky/2022/01/z-radnice.html), že nyní je s dalšími kroky na řadě kraj.

Po dostavbě nové základny pro záchranku Jihomoravský kraj městu [bezúplatně převede prostory stávající záchranné stanice](https://ohlasy.info/clanky/2022/01/z-radnice.html).

Radnice zveřejnila také [rozpočtový výhled na roky 2023–2027](https://boskovice.cz/assets/File.ashx?id_org=832&id_dokumenty=43379).

Městská policie dostane [novou profesionální videostěnu](https://ohlasy.info/clanky/2022/01/z-radnice.html) pro sledování a správu městského kamerového a dohledového systému.

V Hrádkově pokračuje [výstavba komunitního centra](https://boskovice.cz/vystavba-komunitniho-centra-hradkov-zatim-podle-planu/d-43353).

Radní doporučili zastupitelstvu, aby i letos město [přispělo Jednotě na provoz prodejny](https://ohlasy.info/clanky/2022/01/z-radnice.html) ve Vratíkově 120 tisíc korun.

V Boskovicích funguje [lezecký oddíl pro děti](https://ohlasy.info/clanky/2022/01/polez-s-nimi.html).

Od začátku března by měl [jezdit autobus](https://ohlasy.info/clanky/2022/01/z-radnice.html) z Jevíčka do Blanska, kde pouze změní název, ale pasažéři nebudou muset vysedat, a bude pokračovat do Brna do Králova Pole. Autobus pojede v ranních hodinách do Brna, v odpoledních zpátky.

Celkový [průběžný výtěžek letošní Tříkrálové sbírky](https://boskovice.cz/podekovani-za-trikralovou-sbirku/d-43394) v Boskovicích byl k 24. lednu 160 358 korun, v obcích na Blanensku se celkově vybraly téměř tři miliony korun.

Pražský spolek Unijazz připravuje jubilejní 30. ročník festivalu Boskovice. Zveřejnil [termín a první jména](https://ohlasy.info/clanky/2022/01/festival.html).
