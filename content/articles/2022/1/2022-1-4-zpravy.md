---
title: Zpravodajský přehled za prosinec
cover-photo: https://i.ohlasy.info/i/58ff4f08.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

{% photo src="https://i.ohlasy.info/i/58ff4f08.jpg" caption="První vizualizace nového návrhu sportovní haly" author="AV Atelier" %}

Pandemie koronaviru měla v posledních týdnech roku ve městě i na okrese klesající tendenci. Zlepšila se i situace v nemocnici. Nyní se čeká, co způsobí nová varianta omikron.

V samém závěru roku město představilo první [vizualizace nového návrhu sportovní haly](https://forum.ohlasy.info/t/priprava-stavby-sportovni-haly-v-cervene-zahrade/430/119) v Červené zahradě. Předtím se problematika podrobně [diskutovala na zastupitelstvu](https://ohlasy.info/clanky/2021/12/zastupitelstvo.html).

Opoziční Piráti se posléze pokusili navrhnout kompromisní variantu malé vyzvané soutěže na návrh haly. Starosta [je ale odmítl](https://www.facebook.com/piratiboskovice/posts/1580011032352346).

Začala [výstavba nové výjezdové základny](https://boskovice.cz/vystavba-vyjezdove-zakladny-pro-zachranku-byla-zapocata/d-43102) pro záchrannou službu.

Město se nakonec rozhodlo, že Zdeněk Fránek zatím nebude dál rozpracovávat generel sportovního areálu v Červené zahradě.

Přes [kritiku značné části opozice](https://ohlasy.info/clanky/2021/12/anketa-opozice.html) nakonec [zastupitelé schválili rozpočet](https://ohlasy.info/clanky/2021/12/zastupitelstvo.html) města na rok 2022.

V dohodnutém termínu se stihla dokončit rekonstrukce na ulici Kapitána Jaroše. Postupně se otevřela i opravená ulice Hybešova a o dva měsíce dřív je hotovo i na Milánovech.

Posunulo se řešení dopravní situace u základní školy na náměstí 9. května. Před budovou městského úřadu bude od 7 do 8 hodin ráno parkování vyhrazeno pro takzvané Kiss & Ride.

Bývalý místostarosta [Lukáš Holík (ANO) oznámil](https://www.facebook.com/holik.lukas/posts/3237116549880437), že v pro komunální volby bude sbírat podpisy a chce vytvořit novou, občanskou kandidátku.

Byly vyhlášeny [dotační tituly](https://boskovice.cz/granty-a-dotace-mesta/ds-1394/p1=30926) pro sport, volnočasové aktivity, kulturu a domy v památkové zóně, které nejsou prohlášeny památkami.

Začala [výluka vlaků na hlavním koridoru](https://ohlasy.info/clanky/2021/12/vyluka-vyluk.html) do Brna.

Ceny tepla v systému CZT [v průměru vzrůstají asi o 7 procent](https://ohlasy.info/clanky/2021/12/z-radnice-2.html). Tam, kde je napojeno nejvíc uživatelů, je to 5 až 6 procent.

Boskovice [vrátí Jihomoravskému kraji pozemky](https://ohlasy.info/clanky/2021/12/zastupitelstvo.html) na Hybešově ulici. Původně je získalo pro stavbu sportovní haly, která však nakonec má stát v Červené zahradě.

Pandemická situace zasáhla KZMB i městské Služby. Potýkají se se [značným výpadkem návštěvnosti](https://ohlasy.info/clanky/2021/12/z-radnice-2.html).

Uvolněný post vedoucí finančního odboru boskovické radnice [obsadí Pavla Nováková](https://ohlasy.info/clanky/2021/12/z-radnice-2.html), které doteď pracovala rovněž na úřadě.

Radní potvrdili navýšení počtu strážníků o dva. Nově bude v městské policii pracovat 19 lidí – ředitel, administrativní pracovnice a 17 strážníků.

Do 28. ledna pokračuje akce [Milostivé léto](https://ohlasy.info/clanky/2021/12/milostive-let.html), určená na pomoc dlužníkům, kteří mají dluh vůči státu nebo veřejným institucím.

Předseda boskovické ČSSD Petr Malach oznámil, že v polovině prosince zemřel bývalý boskovický radní a vlivný sociální demokrat Milan Kolínský.