---
title: V Červené zahradě by mohlo vzniknout také nové nákupní centrum
cover-photo: https://i.ohlasy.info/i/bc3789c7.jpg
perex: Veřejně myšlenku na vybudování nákupního centra otevřel zastupitel za hnutí ANO Petr Axman, který oslovil zastupitele s návrhem, aby nákupní centrum bylo součástí příprav stavby nové sportovní haly.
author: Tomáš Trumpeš
category: zpravodajství
---

*Veřejně myšlenku na vybudování nákupního centra otevřel zastupitel za hnutí ANO Petr Axman, který oslovil zastupitele s návrhem, aby nákupní centrum bylo součástí příprav stavby nové sportovní haly. Místostarostka Michaela Žejšková (TOP 09) tuto možnost odmítá, ale potvrdila, že se vedení města myšlenkou zabývá a obchod by mohl stát samostatně.*

{% photo src="https://i.ohlasy.info/i/bc3789c7.jpg" caption="Červená zahrada" author="Tomáš Trumpeš" /%}

Zastupitel Petr Axman se ve svém návrhu opírá o skutečnost, že součástí aktuálního záměru na stavbu sportovní haly je umístění parkovacích míst pod halou, což je možné díky profilu terénu a čímž se ušetří prostor vedle haly. „A tento prostor by se mohl využít pro jiné účely, jako je nabídnutí a odprodej jisté plochy pro výstavbu menšího nákupního centra,“ domnívá se Petr Axman.

Přínos vidí v tom, že by případný prodej plochy pro nákupní centrum pomohl zafinancovat stavbu haly s podzemním parkovištěm. Obyvatelé východní části města a návštěvníci Červené zahrady by navíc získali možnost nákupu, stejně jako obyvatelé přilehlých obcí z této strany Boskovic – tím by se mohlo odlevit dopravě, protože dnes musejí při cestě do supermarketů projíždět celým městem. Investor nákupního centra by se podle Petra Axmana mohl také podílet na výstavbě příjezdových komunikací a parkoviště.

Celkově by se podle něj mohlo jednat o oboustranně výhodnou investici, město by to nemuselo stát nic navíc, ale naopak by se mohly snížit náklady investované do areálu. „Ve hře může být i pronájem nějakého prostoru pod sportovní halou v místě parkoviště a jeho část oddělit právě pro účely nákupního centra, ale tady by se asi předpokládala celková investice města a následný pronájem a je otázkou, zda by to prostorově vycházelo. Toto bohužel je potřeba ponechat na nějakou studii,“ vyjádřil se zastupitel za ANO. Nepředpokládá, že by se tím zásadně zbrzdila stavba haly, výstavba by podle jeho odhadu byla delší třeba o 4 až 6 měsíců.

Místostarostka Michaela Žejšková Ohlasům potvrdila, že město se podobnou myšlenkou zabývá. Ne však v tom smyslu, že by se sportovní hala rozšířila o nákupní centrum. „Stavba sportovní haly bude stavbou sportovišť a souvisejícího zázemí; další patro pro supermarket nebo nějaké jiné rozšíření stavby pro účely zabudování supermarketu se neplánuje,“ uvedla Michaela Žejšková.

Obecně ale výstavba supermarketu v této oblasti není podle ní nijak nový nápad. „Zabýváme se tím už nějakou dobu, v loňském roce jsem mimo jiné zjišťovala případné podmínky provozovatelů supermarketů, abych byla na takovou možnost připravena,“ popsala místostarostka. Tato myšlenka se podle ní promítá se do všech úvah nad umístěním haly, celým územím areálu Červené zahrady a úvah nad potřebami nejen sportovců, ale všech obyvatel města. Veřejně toto téma, svoje úvahy ani probíhající jednání však zástupci vedení města dosud nijak neprezentovali.
