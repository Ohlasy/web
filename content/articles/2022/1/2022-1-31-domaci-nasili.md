---
title: Případ domácího násilí neskončil rozvodem, ale dál dopadá na děti
cover-photo: https://i.ohlasy.info/i/728238ec.jpg
perex: Omezování svobody, odebírání veškerých peněz, ponižování a opakované bití. Tak líčí svoje manželství oběť v jednom boskovickém případu.
author: Tomáš Trumpeš
category: zpravodajství
---

*Omezování svobody, odebírání veškerých peněz, ponižování a opakované bití. Tak líčí svoje manželství oběť v jednom boskovickém případu, se kterým měly Ohlasy možnost se seznámit a který s příslibem anonymity publikujeme. Jméno oběti i dalších oslovených redakce zná.*

{% photo src="https://i.ohlasy.info/i/728238ec.jpg" caption="Ilustrační foto" author="Joanna Bourne" /%}

Týrané ženě se nakonec po dlouhých letech trápení podařilo alespoň částečně se osvobodit a díky zásahu své rodiny ze vztahu odejít, postavit se na vlastní nohy a rozvést se. Soud uznal i skutečnost, že docházelo k domácímu násilí, kdy manžel svou ženu bil, a to často i před dětmi. Vyvázl s podmínkou, měl zákaz se k rodině přiblížit.

Rozvodem ale případ a trápení pro matkou tří dětí zdaleka nekončí. Právě o děti se nyní jedná. Probíhá totiž soud, který má nastavit další možnost a podobu kontaktů otce s dětmi. Týraná žena usiluje o to, aby se traumatizované děti nemusely vídat s otcem vůbec. Zatím se jí to ale nedaří.

„Já to u soudu slyším pořád, že se týrané děti potřebují vídat s rodiči,“ [poznamenala nedávno na Twitteru](https://twitter.com/JulieMontek/status/1484851101748932609?s=20&t=hFfJlQ2IMUPYfLOpo5SylA) advokátka Lucie Hrdá, která se zaměřuje na případy domácího a sexuálního násilí a provozuje také iniciativu [Bez trestu](https://www.beztrestu.cz/). Podobně Ohlasům situaci popsala i jedna z místních oslovených právniček. Pro soudy je zákaz styku s rodičem extrémní varianta, ke které se nerady uchylují, a pokud ano, tak až po velmi silném přesvědčování, nashromáždění posudků a podpůrných argumentů.

V praxi tedy musí boskovická týraná matka vozit děti jednou za dva týdny na setkání s otcem do Brna. To probíhá za účasti psycholožky. Soud prozatím žádost o ukončení těchto setkání odročil o dva měsíce. „Děti jsou traumatizované, otce se bojí, nechtějí tam jezdit a já je musím nutit,“ popisuje zoufalá matka.

Děti se tak nyní musí pravidelně s otcem setkávat, ačkoliv odmítají mluvit a už při cestě do Brna upadají do těžkého stresu. Během následujících dvou měsíců teprve vzniknou nové posudky, na základě kterých bude brněnský soud rozhodovat. 

Matka navíc upozorňuje, že děti byly nejen častými svědky domácího násilí, ale i k nim se manžel choval podivně a jeho jednání s nimi bylo vulgární a místy překračovalo hranice intimity. Tato linie výpovědí však u soudu s násilníkem nakonec nezazněla, z vyšetřování v jeho průběhu vypadla. Určitou liknavost policie v případech domácího a sexuálního násilí připouští jako poměrně častou věc i Ohlasy oslovená právnička. Je to zčásti způsobeno obtížností vyšetřování věcí, které se dějí za zavřenými dveřmi, častým argumentem policie také bývá, že podobné případy stojí na tvrzení proti tvrzení.

Nedostatečný a necitlivý přístup celého systému kritizuje mimo jiné právě iniciativa Bez trestu, která se rovněž snaží situaci zlepšovat formou školení a přednášek. Kromě toho usiluje o to, aby se za tuto trestnou činnost ukládaly adekvátní tresty, protože dle aktuální praxe násilníci povětšinou vyváznou s podmínkou.

[Statistiky o četnosti domácího násilí v České republice](https://www.beztrestu.cz/tvrda-data) jsou přitom děsivé. Fyzické nebo sexuální násilí ze strany partnera u nás zažilo 22 % žen. Na veřejnost se ovšem dostane jen velice malá část případů, takže často žijeme v domnění, že okolo nás se nic podobného neděje. Jenže děje, jak dokládá i tento boskovický případ. A navíc nejde jen o potrestání pachatelů, ale také o nalezení cesty, jak ochránit oběti odsouzeného násilníka od dalších traumat. A to včetně těch nejzranitelnějších, totiž dětí.
