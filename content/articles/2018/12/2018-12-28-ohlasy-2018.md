---
title: Ohlasy roku 2018 pohledem čtenářského zájmu
perex: Připomenutí nejdůležitějších událostí a zajímavostí končícího roku pohledem do statistik čtenosti našeho webu.
cover-photo: https://i.ohlasy.info/i/hvuzbpa.jpg
author: Tomáš Trumpeš
category: zpravodajství
tags: ohlasy
---

*Končící rok 2018 vybízí opět k tomu, abychom si jej připomněli také pohledem do statistik čtenosti našeho webu. Jaké události a zajímavosti dění na Boskovicku vás čtenáře v roce 2018 nejvíc zajímaly? Nejprve je třeba říct, že letošní rok jste o Ohlasy projevili vůbec největší zájem ze čtyř uplynulých let naší existence. Děkujeme!*

{% photo src="https://i.ohlasy.info/i/hvuzbpa.jpg" caption="Noční potápěč" author="Tomáš Trumpeš" %}

Hlavní témata roku 2018 jsou zčásti předpokládaná – to se týká především komunálních voleb, kterým jsme samozřejmě věnovali také hodně prostoru. Velký zájem byl o dopravní investice – opravu Dukelské ulice a podrobnější informace k výstavbě Boskovické spojky. Velký zájem byl také o stav našich lesů, inovativní metody ve školství, fungování radničních médií a také o boskovickou street-artovou novinku – Nočního potápěče.

Dá se tedy říct, že zájmy našich čtenářů jsou docela pestré – velkou pozornost věnujete politice, která v letošním volebním roce prakticky opanovala celou druhou desítku pořadí publikovaných textů. Do první desítky se ovšem dostala i jiná témata – krajina, vzdělávání, doprava a vzhled města.

### Prvních deset textů

Polovinu z deseti nejúspěšnějších textů tvoří rozhovory. Na úplnou špici se dostal ten, který jsme vedli s ředitelem firmy MP Lesy Tomášem Minxem. Úspěch rozhovoru nás samozřejmě těší, byť téma moc důvodů k radosti nezakládá, o čemž svědčí už zvolený titulek: V některých oblastech do tří let zmizí lesy. Doufáme, že i naším rozhovorem jsme přispěli k tomu, aby vzrostl zájem kritickou situaci lesů a krajiny skutečně řešit. Tomáš Minx byl následně pozván do několika celostátních médií včetně České televize, náš rozhovor byl hojně sdílen a citován.

Dále vás zaujaly rozhovory s konzultantem v oblasti vzdělávání Tomášem Feřtekem, se starostou Lhoty Rapotiny Michalem Sedlákem, s předsedou boskovické ČSSD a poraženým voleb Petrem Malachem a s tajemným street-artovým výtvarníkem Timem.

Zpravodajská témata opanovala doprava – oprava Dukelské a Boskovická spojka. A samozřejmě volby. Těch se zčásti týkal i jediný komentář, který se do první desítky dostal – kritický pohled na fungování Boskovického zpravodaje a jeho zneužívání k propagaci vládnoucích politiků.

Žebříček nejčtenějších textů za rok 2018 vypadá tedy takto:

1. [Rozhovor s Tomášem Minxem](http://www.ohlasy.info/clanky/2018/08/rozhovor-minx.html)
2. [Oprava ulice Dukelské](http://www.ohlasy.info/clanky/2018/02/dukelska-objizdka.html)
3. [Rozhovor s Tomášem Feřtekem](http://www.ohlasy.info/clanky/2018/03/rozhovor-fertek.html)
4. [Informace o uzavření Dukelské](http://www.ohlasy.info/clanky/2018/02/dukelska-informace.html)
5. [Rozhovor s Michalem Sedlákem](http://www.ohlasy.info/clanky/2018/03/rozhovor-sedlak.html)
6. [Komentář o zneužívání Zpravodaje](http://www.ohlasy.info/clanky/2018/07/zpravodaj.html)
7. [Rozhovor s Petrem Malachem](http://www.ohlasy.info/clanky/2018/10/rozhovor-malach.html)
8. [Rozhovor s Timem](http://www.ohlasy.info/clanky/2018/09/rozhovor-timo.html)
9. [Boskovická spojka](http://www.ohlasy.info/clanky/2018/03/spojka.html)
10. [Kandidátní listiny pro komunální volby](http://www.ohlasy.info/clanky/2018/06/kandidatky.html)

Samostatnou zmínku si zaslouží videorozhovory, které jsme natočili s lídry jednotlivých uskupení před komunálními volbami. Byla to pro nás pořádná dávka práce navíc, ale zájem diváků i v tomto případě potvrdil, že o tento formát boskovičtí voliči stojí – každý rozhovor zhlédly stovky diváků.

Kromě celkového pořadí je také zajímavé podívat se na to, co vás zajímalo postupně během roku, jak šly jednotlivé měsíce.

### Leden

Volební rok 2018 odstartovaly v lednu prezidentské volby. Nejčtenějším textem se tak stal [rozbor výsledků druhého kola v Boskovicích, přilehlém regionu a Jihomoravském kraji](http://www.ohlasy.info/clanky/2018/01/druhe-kolo.html). O slovo se už ovšem přihlásily i komunální volby – zaujala vás [beseda s mladými boskovickými politiky](http://www.ohlasy.info/clanky/2018/01/beseda-politiku.html) a text o [hledání lídrů jednotlivých stran](http://www.ohlasy.info/clanky/2018/01/komunalni-lidri.html). Zaujal také [komentář před druhým kolem prezidentských voleb](http://www.ohlasy.info/clanky/2018/01/zeman-odchazi.html), ve kterém zaznělo, že Miloš Zeman odchází bez ohledu na to, jak volby dopadnou. Jen to bude buď rychle a zdravě, nebo pomalu a bolestně. Brzy jsme se dozvěděli, že zvítězila druhá varianta.

### Únor

V únoru jsme prakticky jako první podrobněji informovali o plánovaných opravách a uzavření Dukelské ulice. Pozorná novinářská práce Marka Osoucha vzbudila obrovský ohlas a po článku [Přes Boskovice na Prostějov ani ťuk. Dukelská se na necelý rok zavře](http://www.ohlasy.info/clanky/2018/02/dukelska-objizdka.html) se teprve začaly přidávat informace od oficiálních institucí. Oprava zasáhla život velkého množství lidí, ve snaze informovat je co nejlépe jsme navázali [přehledem podrobnějších informací](http://www.ohlasy.info/clanky/2018/02/dukelska-informace.html). Velký zájem byl v únoru také o [výstavbu nových domů na Milánovech](http://www.ohlasy.info/clanky/2018/02/pozemky-ujezd.html) a texty spojené s nemocnicí – kritický komentář o novém zvyku vedení města [jednat o důležitých otázkách se zastupiteli za zavřenými dveřmi](http://www.ohlasy.info/clanky/2018/02/seminar-nemocnice.html) a článek o [zájmu firmy Agel o provozování nemocnice](http://www.ohlasy.info/clanky/2018/02/prezentace-agel.html).

### Březen

Březnovým statistikám vévodí dva rozhovory – nejprve ten [s Tomášem Feřtekem](http://www.ohlasy.info/clanky/2018/03/rozhovor-fertek.html), odborným konzultantem obecně prospěšné společnosti EDUin, která si klade za cíl, aby veřejnost měla více informací a dokázala lépe přemýšlet o vzdělávání a podporovat jeho proměnu. Do Boskovic přijel s přednáškou nazvanou Co změnilo svět vzdělávání? a mimo jiné nám prozradil, že prohlídka boskovické základní školy mu nebyla umožněna. Velký zájem byl i o [rozhovor s Michalem Sedlákem](http://www.ohlasy.info/clanky/2018/03/rozhovor-sedlak.html), starostou Lhoty Rapotiny, kde proběhlo referendum o Boskovické spojce, ve kterém se lidé postavili proti stavbě této nové železnice. Následně se na boskovické radnici konalo setkání s veřejností, kde dotčené orgány představily podrobnosti k této plánované dopravní stavbě. O [report z tohoto setkání](http://www.ohlasy.info/clanky/2018/03/spojka.html) byl rovněž velký zájem.

### Duben

V dubnu se opět přihlásily o slovo komunální volby – zvažované zformování boskovické pirátské kandidátky oznámila [v rozhovoru Kristýna Znamenáčková](http://www.ohlasy.info/clanky/2018/04/rozhovor-znamenackova.html). Velký zájem byl i o připravované konkurzy na ředitele boskovických škol – informovali jsme o složení [komise, která rozhodovala o novém řediteli základní školy](http://www.ohlasy.info/clanky/2018/04/komise-zs.html). Velmi vás zajímal také [report z jednání zastupitelstva](http://www.ohlasy.info/clanky/2018/04/zastupitelstvo.html), které se zabývalo problematikou sportovní haly a možným pořízením haly nafukovací.

### Květen

V květnu jsme [vyzpovídali tehdejší místostarostku Dagmar Hamalovou](http://www.ohlasy.info/clanky/2018/05/rozhovor-hamalova.html), která měla na starosti dopravu a za město proto řešila problematiku oprav Dukelské ulice. Zájem o rozhovor byl proto velký. Dále jsme představili další [dva mladé uchazeče o politické angažmá z řad Sportovců a ODS](http://www.ohlasy.info/clanky/2018/05/mladi-politici.html). Velký ohlas vzbudil i článek, ve kterém jsme představili [návrhy na výzdobu trafostanice za finančním úřadem](http://www.ohlasy.info/clanky/2018/05/vyzdoba-trafa.html).

### Červen

V červnu jsme v hrubých obrysech představili, [jaké subjekty a s jakými lidmi na čelních místech](http://www.ohlasy.info/clanky/2018/06/kandidatky.html) budou usilovat o úspěch v podzimních komunálních volbách. Velký zájem byl opět o [report ze zastupitelstva](http://www.ohlasy.info/clanky/2018/06/zastupitelstvo.html), kde se rozhodlo o konci záměru pořídit nafukovací sportovní halu. Schůze skončila ostrou výměnou názorů mezi Radkem Mazáčem a Milanem Kolínským – a právě článek o tom, že [druhý jmenovaný končí v boskovické politice](http://www.ohlasy.info/clanky/2018/06/kolinsky-konci.html), se stal třetím nejúspěšnějším červnovým textem.

### Červenec

V červenci se na prvních dvou místech žebříčku čtenosti objevily dva komentáře. První poměrně ostře kritizoval [zneužívání radničních médií](http://www.ohlasy.info/clanky/2018/07/zpravodaj.html) vládnoucí politickou reprezentací. V tom druhém se pod dojmem setkání vedení města s veřejností na téma doprava zamýšlel Tomáš Znamenáček nad tím, jestli problém dopravy vyřešíme nějakým jedním drahým trikem. [Nevyřešíme](http://www.ohlasy.info/clanky/2018/07/komentar-doprava.html).

Klíčovou událostí boskovického červencového dění je festival Boskovice, na stránkách Ohlasů vzbudil největší zájem [rozhovor se spisovatelem Jáchymem Topolem](http://www.ohlasy.info/clanky/2018/07/rozhovor-topol.html), který jsme vedli po jeho hojně navštíveném autorském čtení. Velkou porci zájmu si vysloužila také [festivalová fotogalerie Tomáše Znamenáčka](https://www.facebook.com/pg/ohlasy/photos/?tab=album&album_id=1711513878902720).

### Srpen

V srpnu nastartoval své celoroční vítězné tažení čtenářskými monitory truchlivý [rozhovor s Tomášem Minxem](http://www.ohlasy.info/clanky/2018/08/rozhovor-minx.html) o stavu českých lesů. Velkého zájmu se dostalo i [srpnovému dílu seriálu](http://www.ohlasy.info/clanky/2018/08/okupace.html), který letos připravil Marek Osouch k osmičkovým výročím. V srpnu se samozřejmě věnoval výročí okupace, speciálně pak způsobu, jakým proti ní protestovala boskovická KSČ. Předvolební atmosféru na konci srpna ještě řádně rozehřál svým [skeptickým komentářem](http://www.ohlasy.info/clanky/2018/08/meskame-dal.html) náš občasný přispěvatel Radek Pernica.

### Září

V září jste již intenzivně sledovali naše [předvolební zpravodajství a videorozhovory](http://www.ohlasy.info/volby/2018/). Politiku ovšem zvládl zčásti zastínit street-artový mág [TIMO a rozhovor nejen o Nočním potápěči](http://www.ohlasy.info/clanky/2018/09/rozhovor-timo.html). Velmi vás zaujal [rozbor boskovických kandidátek z pohledu věku, zastoupení žen a vzdělání](http://www.ohlasy.info/clanky/2018/09/kandidatky-data.html), dále [analýza fungování volebního systému v komunále](http://www.ohlasy.info/clanky/2018/09/krizkovani.html) a z předvolebních anket, které jsme připravili, si největší pozornost vysloužil [sport](http://www.ohlasy.info/clanky/2018/09/anketa-sport.html).

### Říjen

V říjnu došlo hned po volbách k poměrně zajímavé situaci – ještě více než [rozhovor s vítězem voleb a příštím novým starostou Jaroslavem Dohnálkem](http://www.ohlasy.info/clanky/2018/10/rozhovor-dohnalek.html) vás čtenáře zajímal [rozhovor se zástupcem poražené ČSSD Petrem Malachem](http://www.ohlasy.info/clanky/2018/10/rozhovor-malach.html). Na našich stránkách jste pozorně sledovali samotné [výsledky voleb](http://www.ohlasy.info/clanky/2018/10/volby-vysledky.html) a velice vás zaujal také [první povolební komentář](http://www.ohlasy.info/clanky/2018/10/volby-komentar.html).

### Listopad

V listopadu jste nejvíc četli [rozhovor s novým místostarostou Lukášem Holíkem](http://www.ohlasy.info/clanky/2018/11/rozhovor-holik.html). Následovaly [informace z radnice](http://www.ohlasy.info/clanky/2018/11/z-radnice.html), které nastínily první praktické kroky a politiku nové boskovické koalice. Zajímal vás také [nadměrný počet zastupitelů](http://www.ohlasy.info/clanky/2018/11/pocet-zastupitelu.html) v Boskovicích a [apel na zakoupení digitálního projektoru do letního kina](http://www.ohlasy.info/clanky/2018/11/letnak-projektor.html).

### Prosinec

Poslední měsíc v roce končí a o slovo si v něm řekla také nová boskovická opozice, které jsme dali možnost [vyjádřit se k dosavadním rozhodnutím a záměrům](http://www.ohlasy.info/clanky/2018/12/okenko-opozice.html) vedení města. Výrazný zájem vzbudil také kořenecký [starosta-rekordman Miroslav Zemánek](http://www.ohlasy.info/clanky/2018/12/starosta-korenec.html).

### Diskusní fórum

Na závěr zbývá poslední důležitá věc – kromě článků na webu, tištěného měsíčníku a předvolebních videorozhovorů připravily Ohlasy v roce 2018 díky neutuchající práci Tomáše Znamenáčka ještě jednu novou a důležitou platformu – a to [diskusní fórum](https://forum.ohlasy.info/). I to se těší značné pozornosti – k nejsledovanějším a nejdiskutovanějším tématům patří [nová knihovna](https://forum.ohlasy.info/t/nova-knihovna/72), [hejty veřejného prostoru](https://forum.ohlasy.info/t/hejty-verejneho-prostoru/37), [sportovní hala](https://forum.ohlasy.info/t/sportovni-hala-na-hybesove/117), [Boskovická spojka](https://forum.ohlasy.info/t/boskovicka-spojka/156) či plán na [zastavění proluky U Koupadel](https://forum.ohlasy.info/t/zaceleni-proluky-u-koupadel/40).
