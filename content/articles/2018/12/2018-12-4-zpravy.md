---
title: Zpravodajský přehled za listopad
cover-photo: https://i.ohlasy.info/i/hvn81xx.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v listopadu na Boskovicku událo.*

{% photo src="https://i.ohlasy.info/i/hvn81xx.jpg" caption="Nová lávka na Dukelské" author="Jaroslav Parma" %}

U památníku obětí totalitních režimů pod kostelem si občané připomněli svátek 17. listopadu.

Vedení města připravuje [rozpočet na rok 2019](https://forum.ohlasy.info/t/navrh-rozpoctu-na-rok-2019/142). Schvalovat ho bude zastupitelstvo 18. prosince.

Boskovická radnice chce na příští rok cenu tepla z centrálních kotelen [vyrovnat s jinými zdroji](http://www.ohlasy.info/clanky/2018/11/czt-zlevni.html). Tisícovka domácností odebírajících teplo z centrálního zásobování teplem se může těšit na to, že od příštího roku nebude platit více než ty, kde mají vlastní kotel.

V lokalitě Dolinky u sběrného dvora bylo [vysazeno 50 ovocných stromů](http://boskovice.cz/spolecne-jsme-vysadili-50-ovocnych-stromu/d-35139). Švestky, třešně, višně, ryngle a hrušně budou plnit funkci krajinotvornou i produkční.

Příprava projektu na stavbu nové knihovny podle návrhu architekta Zdeňka Fránka se v první fázi opozdila, projekt pro územní řízení se přepracovává na základě připomínek stavebního úřadu, musí se snížit výška budovy. Kromě toho se vedení města zabývá [přeřešením vnitřního uspořádání budovy](http://www.ohlasy.info/clanky/2018/11/z-radnice.html).

Ve vedení města také pokračují debaty a jednání o sportovní hale. Místostarosta Lukáš Holík [vstoupil do jednání s Jihomoravským krajem](http://www.ohlasy.info/clanky/2018/11/z-radnice.html) ohledně pozemků u takzvané Národohospodářské školy na Hybešově ulici.

Jihomoravský kraj věnuje provozní příspěvek pro nemocnici ve výši jednoho [milionu korun ještě na letošní rok](http://www.ohlasy.info/clanky/2018/11/z-radnice.html).

Na své místo byla usazena [nová lávka pro pěší na ulici Dukelská](http://boskovice.cz/nova-lavka-je-na-svem-miste/d-35126).

Po zprůjezdnění ulice Dukelská by dosavadní objížďka od ulic Gagarinova a Ludvíka Vojtěcha okolo Kamenice ke Šmelcovně [měla být nadále průjezdná bez omezení](http://www.ohlasy.info/clanky/2018/11/z-radnice.html).

Nová městská rada [ustavila své poradní orgány – komise](http://www.ohlasy.info/clanky/2018/11/z-radnice.html). Chybí mezi nimi komise kulturní.

Nové vedení města zrušilo plány svých předchůdců na [zpracování projektové dokumentace](http://www.ohlasy.info/clanky/2018/11/z-radnice.html) na rekonstrukci parku u zámeckého skleníku. V nejbližší době se tak s obnovou parku nepočítá.

Nemocnice vyhlásila výběrové řízení na pozici primáře gynekologicko-porodnického oddělení. Jeho post je dlouhodobě spjat s lékařem Janem Machačem. Ten plánuje v nemocnici zůstat, ale na nižší pozici. Lákáním na post primáře chtějí do Boskovic získat nové posily.

Areál bývalého oděvního učiliště na Havlíčkově ulici v Boskovicích chce Jihomoravský kraj prodat společnosti NWD Group a. s. za dohodnutou kupní cenu 15 milionů korun.

Poplatek za odpad zůstane pro občany v příštím roce stejný – 550 korun.

Na čtyřech vybraných místech v Boskovicích se objeví polopodzemní kontejnery na odpad.

Město Boskovice vydalo na rok 2019 stolní týdenní kalendář nazvaný [Boskovice – město, kde to opravdu žije](http://boskovice.cz/kalendar-mesta-boskovice-je-jiz-v-nbsp-prodeji/d-35133).

Poslední den v roce bude boskovický městský úřad uzavřen.

Muzeum regionu Boskovicka vydalo [novou knihu](http://boskovice.cz/v-muzeu-se-krtilo-oppidum/d-35072) Hradiště nad Okluky a jeho objevitelé – Keltské oppidum Staré Hradisko a sbírka muzea v Boskovicích.

Letní kino Boskovice bylo letos nejnavštěvovanějším placeným letním kinem u nás. Přitom nemá ani [vlastní digitální projektor](http://www.ohlasy.info/clanky/2018/11/letnak-projektor.html).

Boskovice pořádaly [Mistrovství republiky ve šprtci](http://boskovice.cz/boskovice-poradaly-mistrovstvi-cr-ve-nbsp-sprtci/d-35172).

Na celostátní hudební soutěži Brána uspěly skupiny [Ňufáci a Pružiny](http://boskovice.cz/dve-ceny-z-nbsp-celostatni-hudebni-souteze-brana-putuji-do-nbsp-boskovic/d-35182).

Lhota Rapotina zvítězila v anketě o [největší výtluky na silnicích](https://zpravy.aktualne.cz/ekonomika/kde-je-nejhorsi-dira-ceske-republiky-pojistovna-ukazala-dese/r~ff55d5f2e73811e8bf040cc47ab5f122/v~sl:45bf9ff64bb45bcaf52f300f6c8e963a/).

Cenu Czech Press Foto za celoživotní přínos ve fotografii získal boskovický rodák s kořeny ve Valchově [Josef Koudelka](https://www.czechphoto.org/detail-novinky/980-30/video-josef-koudelka-obdrzel-cenu-za-celozivotni-prinos-ve-fotografii/).
