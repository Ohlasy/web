---
title: "PF 2018! Chtějme lepší město"
cover-photo: https://i.ohlasy.info/i/rmm1j07.jpg
author: Tomáš Znamenáček
category: názory a komentáře
---

*Lednový editorial připomíná blížící se třetí narozeniny Ohlasů a apeluje na vůli investovat energii do veřejných věcí.*

{% photo src="https://i.ohlasy.info/i/rmm1j07.jpg" author="Tomáš Znamenáček" /%}

Na přelomu ledna a února oslaví Ohlasy třetí narozeniny. Za dobu své existence jsme vydali [přes šest stovek článků](http://archiv.ohlasy.info), což je kus práce, který vybízí k bilancování. Ze všech možných statistik mě nejvíc zaujala [více než stovka rozhovorů](http://archiv.ohlasy.info/?rubrika=rozhovory) s lidmi z našeho okolí – přesněji řečeno mě zaujalo, kolik chytrých, schopných, zajímavých lidí kolem sebe máme. A zároveň ve mně ty tři roky pozvolna roste překvapený údiv nad tím, že se nám tento potenciál zatím nedaří dostatečně přesvědčivě proměnit v lépe fungující město.

Myslím, že za to přinejmenším zčásti může naše všeobecná neochota investovat energii do veřejných věcí. Když mluvíme o demokracii, tedy vládě lidu, nemáme tím na mysli lid, který pracuje na společných věcech, ale lid, který rozkazuje, určuje, *objednává*. Politik je pro nás objednaný řemeslník, který buď splní zadání, aniž by nás příliš obtěžoval, anebo bude vyměněn za jiného. Hlasy jiných pro nás nejsou názorem, který je třeba *vyslechnout*, ale číslem, které je potřeba *přehlasovat*. Kompromis nebereme jako jednu společnou výhru, ale jako dvě samostatné porážky. A snadno se pak necháme vodit za nos těmi politiky-řemeslníky, kteří nám slibují, že nás této pracné vzájemné domluvy ušetří a rovnou prosadí to, co chceme. Jak jinak ale dojít k tomu, co společně chceme, než společnou diskuzí? Dokud budeme politiku chápat jen jako objednávkový systém k prosazování vlastních potřeb, dokud nebudeme k ostatním názorům přistupovat s respektem, nebudeme žít v lepším městě a lepším státě. Je u nás častým zvykem rezignovat na veřejné věci s povzdechnutím, že jsou stejně všichni zkorumpovaní – v tom případě říkám, že *největší díl korupce je v nás*.

Ty z vás, kteří mají předplacené tištěné Ohlasy, čeká v lednovém čísle překvapení v podobě krásné nové grafické úpravy Luboše Valčika (děkujeme!). Tři roky boje za fungující noviny se na nás místy podepisují plíživou únavou, ale stále si myslíme, že jediná cesta vede dopředu. Nechceme přežívat, chceme se zlepšovat. Děkujeme vám všem, kteří svým předplatným pomáháte zvýšit šanci, že se Ohlasy dopracují i k dalším narozeninám. A do nového roku vám i sobě přejeme méně skromnosti – stejně jako chceme lepší noviny, chtějme i lepší město. Boskovice jsou díky práci předchozích generací stále skvělým místem pro život a je na nás, aby totéž mohla říct i generace příští.
