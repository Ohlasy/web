---
title: "Beseda: Co přinese generační obměna boskovické politiky?"
perex: O generačních aspektech boskovické politiky diskutují Petr Malach (ČSSD), Lukáš Holík (ANO), Michal Knödl (KDU-ČSL) a Petr Šafránek (TOP 09).
cover-photo: https://i.ohlasy.info/i/9e5ddt9.jpg
author: Tomáš Trumpeš
category: rozhovory
tags: politika
---

*O generačních aspektech boskovické politiky diskutují Petr Malach (místostarosta za ČSSD), Lukáš Holík (předseda ANO), Michal Knödl (předseda KDU-ČSL) a Petr Šafránek (předseda TOP 09).*

{% photo src="https://i.ohlasy.info/i/9e5ddt9.jpg" author="Tomáš Znamenáček" /%}

**Co vás přitáhlo do politiky? Dovedete si představit, že byste se jí po následujících volbách věnovali profesionálně a ujali se uvolněných funkcí ve vedení boskovické radnice?**

PETR MALACH (ČSSD): Do politiky mě přivedl zájem o město a o to, co se tady děje, neděje, mohlo dít. Na to jsem navazoval tím, co by se mohlo zlepšit a udělat. Pokud to vyjde, určitě bych chtěl po volbách pokračovat, ať už v uvolněné, nebo neuvolněné funkci. Myslím, že je tady pořád něco, co by se mělo udělat navíc.

MICHAL KNÖDL (KDU-ČSL): Se vstupem do politiky to budeme mít asi všichni podobné. Tím, že tady žiju a chci tady žít i nadále, jsem se chtěl zapojit do veřejného dění. A jestli bych chtěl politiku dělat jako zaměstnání? Tím, že se ucházím o post lídra, říkám, že si to představit umím. Samozřejmě do toho s tím nejdu, volí se do zastupitelstva, co bude dál, se teprve uvidí. Ale pokud by ta možnost byla, tak bych si to představit dovedl. I když musím dodat, že práci, kterou dělám teď, mám taky rád.

LUKÁŠ HOLÍK (ANO): Pro mě byla motivace to, co se tady dělo předtím. Říkal jsem si, že by bylo fajn to zlepšovat, nesedět jen doma a neříkat to v hospodě, ale na veřejnosti. Postupem času jsem zjistil, že mě hodně nabíjí pracovat pro lidi, pomáhat jim, bavit se s nimi, scházet se s nimi, řešit jejich problémy. Práci na radnici bych si určitě představit dokázal, ale není to pro mě stěžejní. I kdybych nebyl v žádné funkci, budu se snažit pro lidi dělat.

PETR ŠAFRÁNEK (TOP 09): Já jsem v Boskovicích vyrůstal, Boskovice mám rád. Pracuju tady a po Boskovicích poměrně často chodím, mluvím s lidmi. Teď mám malé dítě. Hlavní motivace pro vstup do politiky byla v tom, že jsem se kolem třicátého roku života zastavil a řekl jsem si: mám skvělou práci, která mě baví, mám prima ženu, zdravé dítě – a ještě bych chtěl něco dál. Byl jsem osloven, jestli bych nechtěl zkusit politiku, měl jsem nějakou zkušenost s komunálem před čtyřmi roky jako nestraník. Co bude dál, uvidíme. Nadšení mám a ochotu taky. Jestli jako profesionál po volbách, to netuším. Mám strašně rád svou práci, která mě naplňuje už víc než 10 let. Uvidíme, jak budou voliči volit a jak moc je přesvědčíme.

**Pozvali jsme vás jako zástupce mladé generace politiků. Cítíte nějakou změnu, specifický styl nebo nějaký akcent, který do politiky přinášíte a vnímáte ho generačně? Pokud ano, co to je?**

LUKÁŠ HOLÍK (ANO): Mně přijde, že jsme daleko otevřenější než starší generace. Asi je to ten komunismus a to, co se říkávalo: drž krok a nevystupuj z řady. Naše generace je v tomto jiná, když nám něco vadí, snažíme se to říkat a prosazovat. Nechci říkat, že jsme přímo rebelové, ale snažíme se říkat, co máme na srdci.

MICHAL KNÖDL (KDU-ČSL): Pro mě je trochu těžké to hodnotit, nejsem v politice tak dlouho a nejsem v zastupitelstvu. V KDU jsem od roku 2014 a rok jsem předseda. Ve straně to určitě cítím, ale zase nechci říct, že by starší generace dělala špatně. Je za nimi vidět hodně práce. Toto bych hodnotil ještě trochu s odstupem.

PETR ŠAFRÁNEK (TOP 09): Mě jako mladého politika uvítali v TOP 09 s otevřenou náručí, díky věku i publiku, které můžu zaujmout, i díky tématům. Vážím si lidí, kteří už tam jsou a mají politickou zkušenost. Nemůžu to hodnotit, v zastupitelstvu taky nejsem. Rozhodně se mi nelíbí určité generační křivdy, které panují mezi některými zastupiteli. To si myslím, že my můžeme změnit, protože si dokážeme sednout ke stolu, říct si ahoj a bavit se o normálních věcech. A pak je to nový způsob komunikace, jednoznačně sociální sítě, kde jsme gramotní.

PETR MALACH (ČSSD): Já bych navázal. Když jsem vstupoval do sociální demokracie v roce 2008, probouzelo se miminko Facebooku a sociálních sítí. Já jsem byl iniciátor toho, abychom jako místní organizace měli svoje webové stránky, kde se otevřela diskuse. Ta se sice postupně stala diskusí nediskusí, ale zkrátka se tady udělalo něco nového a bylo tam nějaké sdělení. Postupem času se zjistilo, že politika už se nedělá na náměstích, ale na sociálních sítích. Na to si starší generace hůř zvyká. Myslím, že je dobře, že ke generační obměně ve stranách dochází, město potřebuje mladou krev, mladé nápady a pohled dopředu.

{% photo src="https://i.ohlasy.info/i/uw7kmz3.jpg" caption="Michal Knödl" author="Tomáš Znamenáček" /%}

**Narážíte s něčím u starší generace na nepochopení?**

MICHAL KNÖDL (KDU-ČSL): Musím říct, že uvnitř KDU-ČSL ne. 

PETR ŠAFRÁNEK (TOP 09): Já jsem opravdu spíš vítaný. Ptají se na moje názory, na moje nápady, diskutujeme o nich. Ne že bych narážel, ctím jejich politickou zkušenost.

PETR MALACH (ČSSD): Já jsem taky vždycky rád, když přijde někdo z těch starších a řekne: hele, je to tak a tak. Jen mi trochu vadí takový ten postoj, že když máš jiný názor než ostatní, jsi špatný. Já se vždycky snažím hledat kompromis a říkám: nedělejme nic, co by bylo proti zákonu, ale snažme se vždycky najít východisko.

LUKÁŠ HOLÍK (ANO): Já narážím na nepochopení v tom, že když mám nějaký názor, tak ten druhý, starší politik to bere oproti naší generaci hrozně osobně. Přijdu s jiným názorem, mám k němu nějaké argumenty, ale on už to bere jako útok na svou osobu. V našem hnutí je to naštěstí bez problémů a komunikace je perfektní.

**Jaká podle vás je boskovická politika a atmosféra v ní a kolem ní, a co by ji pomohlo zlepšit, pokud to podle vás potřebuje?**

PETR ŠAFRÁNEK (TOP 09): Vždycky je co zlepšovat. Politika je asi taková, jaký je první člověk na radnici. To je asi moje odpověď. Momentálně co tak chodím po Boskovicích, slyším hlavně negativní reakce vůči paní starostce a jejímu okolí, hlavně vůči některým věcem, které zde byly asi za poslední rok.

PETR MALACH (ČSSD): Vždycky záleží na lidech a na tom, jak se k tomu kdo postaví. Ale myslím, že boskovickým stranám by prospělo, kdyby se kandidátní listina stavěla na principu starší – mladý – starší – mladý. Aby do toho mladí nahlédli, naučili se. Tady všechno funguje jaksi samospádem. Opravíme chodníky, opravíme to a to… Proč neudělat třeba ještě něco pro mladé, nějak to oživit? Bylo by to plus pro všechny. Když jsem šel v jednatřiceti na radnici, vyhlásil jsem, že kdo něco chce, má se na mě obrátit. Někteří lidé mi napsali a říkali, že je tam konečně někdo mladý, za kým můžou jít. Někdy už se samozřejmě rozčiluji, že mi lidi píšou kvůli každému bobku, jak tomu říkám, ale přijdou. Za těmi staršími mají někdy strach přijít.

LUKÁŠ HOLÍK (ANO): Souhlasím s tím, že atmosféra jde vždycky od toho vršku, od úzkého vedení města. Ty negativní věci, které zmínil Petr Šafránek, slyším od lidí taky. Cítím to tak, že nefunguje větší komunikace, jak bych si ji já představoval, ale snaha přervat to silou. Myslím komunální politiku a vztahy zastupitelů mezi sebou. Jsme v koalici, ale nikdo za námi nepřišel a nezeptal se, co bychom z programu ještě navrhovali. Jede to trochu jiným směrem.

MICHAL KNÖDL (KDU-ČSL): Můj názor je, že u některých zásadních témat to místo toho hledání kompromisu stojí na osobních sporech. Někdy mám pocit, že lidi už nejsou schopní spolu komunikovat do té míry, aby bylo možné kompromis najít. Už je tam blok, nebo možná nějaký spor z dřívějška. V tomhle vidím náš přínos, že tyhle historické spory spolu nemáme. To by mohlo pomoct. Uvítal bych víc diskuse.

PETR MALACH (ČSSD): Já jsem si třeba říkal, když jsem viděl, jak funguje koalice a opozice, proč se třeba při sestavování rozpočtu nepozve opozice na jednání, aby taky řekla, co považuje za prioritu při opravách v Boskovicích. I na zastupitelstvu by pak diskuse mohla vypadat jinak. Já vím, že se to v minulosti nedělalo, ale když se něco nedělalo, není to důvod, aby se to nedělalo dál, když to třeba dělat jde.

MICHAL KNÖDL (KDU-ČSL): To je to, co říkám. V minulosti se to nedělalo, teď jsme tady my, tak to taky nebudeme dělat. Oni nás před pěti lety na jednání o rozpočtu nepozvali, tak my je nepozveme taky. To je problém, který my nemáme.

LUKÁŠ HOLÍK (ANO): Slyším to často i ve firmách – takhle je to nastavené, tak to u nás funguje. Vždycky říkám: no tak se to pojďme pokusit změnit, třeba jsou lepší systémy a bude lepší komunikace. Kdybychom byli v zastupitelstvu my, ať už v koalici nebo v opozici, můžeme spolu vymyslet daleko víc věcí.

PETR ŠAFRÁNEK (TOP 09): Já to vidím i ve školství. Záleží to opravdu na lidech, když chtějí, tak jde všechno.

{% photo src="https://i.ohlasy.info/i/q66ojwp.jpg" caption="Petr Šafránek" author="Tomáš Znamenáček" /%}

**Kolega Znamenáček [napsal v novoročním komentáři](http://www.ohlasy.info/clanky/2018/01/pf.html), že bychom měli chtít lepší město. Souhlasíte s tím? Kde vidíte hlavní rezervy, na které by se mělo příští vedení města zaměřit?**

PETR ŠAFRÁNEK (TOP 09): My jsme o tomhle hodně diskutovali už před minulými volbami před čtyřmi lety. Bavili jsme se o tom, co nám vlastně v Boskovicích chybí. Já mám Boskovice doopravdy strašně rád, kladl jsem si tu otázku a nepřišli jsme téměř na nic. Teď momentálně nás napadají jako dvě hlavní témata do voleb dvě věci, a to je doprava a bezpečnost. V obecné rovině.

LUKÁŠ HOLÍK (ANO): Na svém facebookovém účtu mám myšlenky a vize, které tam dávám, označené hashtagem #chtějmevíc, protože nechci, aby Boskovice byly jen průměrné město, ale super město, ať máme být na co hrdí. Mrzí mě hlavně to, že se dostáváme do situací, že jinde něco funguje, ale v Boskovicích to nejde. Z toho jsem spadlý z hrušky. Narážím na nemocnici, na to, jak se uštípl ovál, jak funguje komunikace. Myslím, že máme velké rezervy ve způsobu řízení města.

MICHAL KNÖDL (KDU-ČSL): Já bych nechtěl, aby to vyznělo, že nemáme dobré město. Mně se tady dobře bydlí, myslím, že se máme dobře. Máme spoustu věcí, které se povedly. Sportovci mají kde sportovat, až na nějakou tu halu, ale já taky chodím hrát fotbal do tělocvičny, varianty tady jsou. Máme nemocnici, střední školy a tak dále. Boskovice jsou dobré město. Takže lepší město samozřejmě ano, ale znamená to jít z devadesáti procent na devadesát pět. Nemyslím si, že je před námi strašně moc věcí, které potřebují zlepšovat. Pro mě je důležité hledat nové možnosti bydlení, to je základ, aby město zdravě rostlo. Tady bych viděl rezervy a výzvu do budoucna.

PETR MALACH (ČSSD): Já jsem za ty víc než tři roky navštívil naše partnerská města a taky vidím, že když jejich zástupci přijedou sem, užasnou a říkají: vy zde máte úplně všechno – koupaliště, lázně, zimní stadion a tak dále. My odpovídáme, že nám chybí hala. Z druhé strany to ale vidím taky z té provozní části. Milan Strya říká, že lázně jsou z roku 2004 a už tam budeme muset nějaké peníze dát. Pak přijde Olda Kovář a říká, že kaťák taky stárne. Teď máme sokolovnu, nabývá to. Takže lepší Boskovice – pokud uděláme halu a knihovnu, už zde asi nic víc nepotřebujeme. Dopravu asi v příštích deseti letech nezlepšíme, protože aut je prostě moc. včera jsem mluvil s panem Huzlíkem a ten říká, že zde do pěti let budeme muset postavit aspoň jeden parkovací dům, třeba na parkovišti u Růže. Jinak máme snad všechno. Potom to udržovat a možná někdy ten ovál.

**My často řešíme téma otevřenosti radnice a způsobu komunikace s veřejností. Současná koalice udělala výrazné posuny vpřed – zveřejňuje hlasování radních, fungují záznamy ze zastupitelstva. Je podle vás otevřenost radnice dostatečná, nebo by měly přijít další významné kroky?**

MICHAL KNÖDL (KDU-ČSL): Podle mě je v tuto chvíli dostatečná. Myslím, že kdo informace potřebuje, tak si je najde, nebo si pro ně má kam zajít.

PETR ŠAFRÁNEK (TOP 09): Já stoprocentně souhlasím. Přístup se otevřel nejen v tom online světě, pokud někdo chce, informace získá.

PETR MALACH (ČSSD): Byl jsem průkopník sociálních sítí v sociální demokracii, a pokud jsem zvolen do veřejné funkce, nemám problém s tím, aby někdo znal moje hlasování. Chápu, že v diskusi na městském webu je pro někoho překážkou, že se musí registrovat. Celkově myslím, že otevřenost je dostatečná a že je to jenom dobře. 

LUKÁŠ HOLÍK (ANO): Já to vidím trochu jinak, v tomhle jsem víc striktní. Ty kroky, co se udělaly, jsou super. Ale vidím problém v lidech. Když se čtyři zastupitelé nejsou ochotni bavit s novináři a starostka odmítne poskytnout rozhovor Ohlasům – to vidím úplně jinak a řešil bych to jiným způsobem. 

**A obecně informovanost o jednotlivých projektech, které město připravuje?**

LUKÁŠ HOLÍK (ANO): To si myslím, že je skvělé. Pokud člověk zapátrá, dá do toho trochu víc energie, k informacím přijde.

**Položím konkrétní dotaz k věci, na kterou jsme narazili ve středu na tiskovce. Na nás se totiž obrátili někteří čtenáři, kteří chtěli znát podrobnosti ke knihovně a komunitnímu centru. Na konci ledna se bude zadávat projektová dokumentace, víme, jak má knihovna zvenku vypadat, ale když chci zjistit, co bude uvnitř – jaký sál, kavárna, jak velká budou jednotlivá oddělení a podobně, tak ty informace nenajdu. Bude tam sál pro koncerty? Nebo pro projekce? Kolik prostoru budou mít jednotlivá oddělení? Je to neveřejná informace, která neprošla žádnou veřejnou diskusí ani komisemi. Je tohle v pořádku?**

PETR MALACH (ČSSD): Město ve spolupráci s KZMB dává zadání projektantovi, jaké máme požadavky.

**Ano. A to celé je úplně neveřejný proces. Proto se ptám, jestli je to v pořádku.**

LUKÁŠ HOLÍK (ANO): Vůbec to není v pořádku.

PETR MALACH (ČSSD): Já bych s tím asi problém neměl. Proti zákonu se v ničem nejde, a pokud si někdo požádá podle zákona 106, měl by to dostat.

**Jde o to, jestli by to nemělo být naopak a radnice sama by neměla mít zájem, aby to bylo přístupné a aby byli lidé do přípravy vtaženi. Neměla by si říct komunita, co v komunitním centru chce?**

PETR MALACH (ČSSD): Tohle probíhá s KZMB. Myslím, že to stačí.

MICHAL KNÖDL (KDU-ČSL): Nevím přesně, jak to v tomto případě je. Třeba budou informace zveřejněny v dalším kroku. Do tohoto by veřejnost určitě mohla zasáhnout, ale možná mělo opravdu možnost to řešit KZMB jako zastupující orgán.

PETR ŠAFRÁNEK (TOP 09): Kdo jiný by měl vědět ty požadavky městské kultury a společenského života než právě KZMB? Kdyby se předtím udělaly nějaké kulaté stoly, možná už tam podobný nástřel mohl být. Mám ale pocit, že možná kdyby se o tom moc mluvilo, tak aby to nedopadlo jako s halou.

**Dovedeme si ale představit, že bychom stavěli sportovní halu a nebavili se o tom se sportovci? Řekli bychom: vždyť to vyřeší Služby.**

PETR ŠAFRÁNEK (TOP 09): Bude tam knihovna, bude tam komunitní centrum. Lidí se zeptáte, co by tam chtěli, ale jsou ochotní to říct?

MICHAL KNÖDL (KDU-ČSL): V komisích by to asi probíhat mělo.

PETR ŠAFRÁNEK (TOP 09): Jsem v komisi pro regionální rozvoj, kde je částečně i kultura a netroufám si říct, že by tam něco podobného bylo projednáno.

LUKÁŠ HOLÍK (ANO): Chci hlavně říct, že další projekty se s občany probíraly dost detailně. Když vezmu příklad sportovní haly, tak to se šperkovalo a šperkuje. Sportovci vždycky přijdou s nějakým návrhem, na komisi to proběhlo myslím třikrát. Pokud tohle debatou s veřejností neprošlo, tak je to určitě chyba.

{% photo src="https://i.ohlasy.info/i/sbauzzk.jpg" caption="Lukáš Holík" author="Tomáš Znamenáček" /%}

**Zastupujete v politice mladé lidi – vnímáte něco konkrétního, co se pro ně v tomto období udělalo a za co byste radnici pochválili? Petr Malach je tedy v pozici, že bude muset pochválit sám sebe.**

PETR MALACH (ČSSD): Myslím, že obrovský posun je letní kino. Také jsme dali dolů na hřiště nový umělý trávník, byl tam už na pokraji životnosti. Podařilo se nám vyřešit problém s ledem na zimním stadionu. Myslím, že se udělala spousta věcí. Jsem velice rád, že se také začaly řešit osadní výbory.

**To ale není specificky věc pro mladé.**

PETR MALACH (ČSSD): Ale udělalo se tam hřiště, na Vratíkově společenská budova, kde je dnes posilovna.

MICHAL KNÖDL (KDU-ČSL): Nejsem rodič, ale doufám, že rodiče pozitivně vnímají, že se přistavěla mateřská školka. Pro mě jako pro aktivního sportovce je skvělý projekt sportpark. Byl jsem tam na kole několikrát a těším se, až bude hezky a zase tam vyrazím.

LUKÁŠ HOLÍK (ANO): Sportpark je určitě to, co se pro mladé udělalo. Myslím, že je dobře, že Petr Malach mladé lidi do politiky vtahuje a ukazuje jim, že mají taky nějaké slovo.

PETR ŠAFRÁNEK (TOP 09): Rozhodně letní kino. Je to pro různé věkové kategorie, ale hodně i pro mladé. A líbí se mi dramaturgie KZMB, myslím, že se za poslední dobu zlepšila. Pokud si mladí dnes budou chtít kulturní a společenský život najít, tak si ho najdou.

LUKÁŠ HOLÍK (ANO): To je pravda. V letním kině můžou aspoň skejťáci jezdit.

PETR MALACH (ČSSD): Já bych ještě rád řekl, že jsem byl ke sportparku zpočátku skeptický. Byly obavy o ten les, taky tam celý život chodím a běhám. Nakonec jsem zjistil, že na levé straně je sportpark a celá pravá strana je volná. A funguje to, myslím, že lidé jsou spokojení.

**A teď nedostatky. Jsou nějaká specificky generační témata, která nás pálí a vy byste k jejich vyřešení rádi přispěli?**

MICHAL KNÖDL (KDU-ČSL): Budu se opakovat, ale trápí mě sportovní hala. To je velký problém a je potřeba s ním pohnout. 

LUKÁŠ HOLÍK (ANO): Sportovní hala. A chybí mně tady workoutové hřiště, alespoň na dvou místech. Ještě mi chybí skatepark, ještě před začátkem dalšího volebního období bych chtěl předložit projekt a ukázat, kde by skatepark mohl být a kde by se mohl během dalších čtyř let udělat.

PETR ŠAFRÁNEK (TOP 09): Dotáhnout sportovní halu a to, co říkal Lukáš. Skatepark a taky horolezecká stěna. To jsou věci pro určitou komunitu lidí. Mně se moc líbí to workoutové hřiště. Pohybuju se ve školství a ty děti dnes nevidí nic jiného než mobilní telefon, doopravdy. Ale po dvacítce začíná „healthy life style“, zdravá výživa a tyhle věci, dost se o tom mluví, dost se chodí do posiloven. Tak proč to nedat jako součást veřejného prostoru.

LUKÁŠ HOLÍK (ANO): Zmínil jsem sport, ale trochu mně vypadla kultura. Pro mladé tady chybí podhoubí, kde by mohly zkoušet kapely, cvičit divadlo a celkově by tam fungovala kultura pro mladé. Bylo to na Sklepech, konaly se tam projekce, besedy. Doufám, že to bude v knihovně. Případně by se to mělo někde vytvořit.

**To je mimochodem přesně ten problém knihovny – neměli bychom říkat, že doufáme, že to tam bude. My bychom to přece těsně před zadáním projektové dokumentace měli vědět.**

LUKÁŠ HOLÍK (ANO): Pokud to tam nebude, mělo by to být jinde. Rozhodně to tady chybí.

PETR MALACH (ČSSD): Já mám tři nebo čtyři věci. Priorita je dokončit letní kino a také park u skleníku. Druhá věc je knihovna, kterou si Boskovice zaslouží a myšlenka sálu pro mladé mi přijde ideální, co by tam někde ve sklepě mohlo být.

**A uvažuje se o tom?**

PETR MALACH (ČSSD): To já nevím. Třeba by se to tam mohlo vejít. Třetí věc jsem viděl v Rawě – tam je workoutové hřiště a hned vedle hřiště pro postižené. Lidé to využívají všichni, je to příjemné, když tam jdete večer a lidé jsou tam společně. To by se mi líbilo. Tohle by se dalo udělat u sportparku, aby se tam komunity střetávaly. Poslední věc je samozřejmě hala. Musíme se bavit o tom, jestli dokoupit pozemky od Severky, to je investice na sto, dvě stě let.

MICHAL KNÖDL (KDU-ČSL): Pod tu vybavenou zkušebnu pro mladé kapely se jako muzikant podepisuju. Za našich mladých let se chodilo na gympl, to byla zkušebna trochu v uvozovkách, ale byla. To je další věc, která by mladé mohla od těch mobilů vytáhnout.

**Zaujalo mě, že jste mluvili o politice na sociálních sítích. Mě naopak překvapuje, jak málo jich boskovické strany, ale i konkrétní politici využívají. A pokud ano, spíš jako jednoduché PR, ale k věcné komunikaci politických témat minimálně. Všechny strany ani nemají facebookové profily. Proč to tak je?Nepokládáte to za přínosné?**

LUKÁŠ HOLÍK (ANO): Já mám svůj profil, kde se snažím s lidmi komunikovat a dávám tam své myšlenky a vize. Hnutí má profil oblastní, tam spíš prezentujeme celostátní témata. Z těch místních se tam spíš objevuje, kdo byl zvolen do jaké funkce a podobně. 

**Ale boskovický profil, kde byste komunikovali boskovická témata, nemáte. Popravdě bych to očekával. Zajímá mě, proč se to neděje.**

LUKÁŠ HOLÍK (ANO): Kdybych takto sděloval svoje názory, možná by koalice skončila po dvou letech fungování. Takže se mírním. Někteří lidé by to nemuseli pochopit, soustředím se spíš na sebe.

PETR ŠAFRÁNEK (TOP 09): My jsme před minulými komunálkami rozjeli profil Naše Boskovice.

**Rozjeli jste profil, ale nedali do něj název strany. Stranu jste schovali. Proč?**

PETR ŠAFRÁNEK (TOP 09): za značku TOP 09 jsme se určitě nestyděli a nestydíme se za ni ani dnes, kdy už je to v některých ohledech trochu spekulativní. Chtěli jsme akcentovat to městské, boskovické, proto Naše Boskovice. Byli jsme přesvědčení, že lidé jsou s prominutím trochu nasraní politikou a nechtěli jsme tam dávat oficialitu. Čekali jsme odezvu, aby se tam řešily obecně problémy Boskovic, pár příspěvků od aktivních lidí tam bylo. Byla tam nějaká vzájemná vazba. Dnes je ta stránka skrytá, ale vzkřísíme ji v rámci kampaně.

**Proč to spí? Proč nemáte potřebu komunikovat v průběhu volebního období, zvlášť jako opozice?**

PETR ŠAFRÁNEK (TOP 09): Uvidíme.

MICHAL KNÖDL (KDU-ČSL): KDU profil má, tu myšlenku jsem tam vnesl, když jsem vstoupil. Ale nejsem v tomto úplně činný, hlavní důvod je časový. V práci Facebook nepoužívám. Večer člověk přijde domů, komunikovat sice může, ale pak od toho počítače tři hodiny neodejde. Na Facebooku je základ, že na to musí mít někdo čas. Dát tam příspěvek, a pak nekomunikovat, to je k ničemu.

PETR ŠAFRÁNEK (TOP 09): My jsme ten profil měli opřený o program. Teď řešíme další témata a na základě toho to chceme oživit. Aby to bylo aktuální.

PETR MALACH (ČSSD): Michal to pojmenoval úplně přesně. Když jsem v roce 2008 vstoupil do strany, zřídil stránky a rozjela se tam diskuse, vyžadovalo to hodně času. Je to všechno práce. Na mě už toho pak bylo moc, podobně skončil i náš profil na Facebooku, nikdo neměl čas a chuť to dělat.

**Závěr naší debaty je ten, že sociální sítě jsou dobré, ale dají hodně práce.**

MICHAL KNÖDL (KDU-ČSL): A v tomhle je to stejné i na tom městském profilu. Pokud by to mělo fungovat, musel by tam sedět člověk na plný úvazek a odpovídat diskutujícím. 

LUKÁŠ HOLÍK (ANO): Navíc to musí být někdo, kdo má o těch věcech stoprocentní informace.

{% photo src="https://i.ohlasy.info/i/vevq73a.jpg" caption="Petr Malach" author="Tomáš Znamenáček" /%}

**Mimochodem proč tady s námi nejsou žádné budoucí lídryně? Máte ve stranám mladé aktivní ženy se zdravou ambicí ujmout se postů ve vedení města?**

PETR ŠAFRÁNEK (TOP 09): My jsme ve straně samí chlapi. Teď na jedno setkání se senátorem Tomášem Czerninem přišla jedna mladá žena a říkala, že přijde, ale už nepřišla. TOP 09 nemá ženy, a to ani v Blansku. Na kandidátku ale ženy chceme, hledáme je a budou tam.

PETR MALACH (ČSSD): Já jsem rád, že se aspoň jedna mladá žena našla. Je to Jarka Látalová, která je na mateřské dovolené a je jednou z vedoucích v mateřském centru Paleček. Je aktivní a do budoucna by mohla být velkou posilou. Já ale vždycky říkám, že v politice je potřeba vydržet. Něco si odžít, odpracovat. Všechno není hned. Pokud vydrží a třeba i nadchne někoho ze svého okolí, bude to dobře. Strany je potřeba omladit.

**V KDU-ČSL je to specifické, protože ta stavěla dlouho na političkách. Jak je to v další generaci?**

MICHAL KNÖDL (KDU-ČSL): V KDU je obecně spíš převaha žen. Za poslední dva roky vstoupili tři kluci a jedna holka. Máme tam asistentku od paní senátorky, která je v našem věku a je aktivní. Nevím, jaké má ambice. Pro mladé ženy je to obtížnější, i z důvodů rodičovství. 

**A jak je to v ANO?**

LUKÁŠ HOLÍK (ANO): Máme ženy, ale mladé a ambiciózní ne. Důvod je asi ta rodina, myslím, že ženy vstupují do politiky později.

**Do voleb zbývá tři čtvrtě roku. V minulých volbách proti sobě šly dost jasně dva bloky, myslíte, že to bude letos podobné? Nebo si myslíte, že může po volbách dojít k nějakému zcela jinému a třeba nečekanému uspořádání? Cítíte vy osobně příkopy mezi opozicí a koalicí jako nepřekonatelné? Máte vy sami nějaké zábrany, s kým byste nikdy nespolupracovali?**

MICHAL KNÖDL (KDU-ČSL): Souhlasím s tím, že ty bloky tady určitě byly. Osobně si umím představit, že se zbourají a příští koalice se bude stavět spíš na programových základech než na tom, jestli je někdo nalevo a někdo napravo. O tom to na komunální úrovni tolik není. Umím si představit i jiné kombinace.

**A co postoj ke komunistům?**

MICHAL KNÖDL (KDU-ČSL): To si myslím, že zůstává, je to dáno historicky. Teď je v radě pan Farský jako nestraník, s tím já taky nemám vůbec problém. Obecně je spolupráce s komunisty pro nás problematičtější. Žádný jiný blok vůči někomu ale nevnímám.

**TOP 09 byla přísnější i na pana Farského.**

PETR ŠAFRÁNEK (TOP 09): My se jednoznačně nebudeme bavit s komunisty. Opravdu ne. Nejen z historického hlediska, ale i z názorového. Jinak jsme ochotni se bavit s kýmkoliv. Bloky vnímám, ale ani ne tak stranické, ale lidské. Ne generační, že by to bylo starší vůči mladým, ale právě uvnitř jedné generace mezi sebou. 

LUKÁŠ HOLÍK (ANO): Na co si přitom hrát. Měli bychom si uvědomit, že jsou tady jedny Boskovice a měli bychom spolu držet. Měli bychom mezi sebou komunikovat. Sám žádné zábrany necítím, ani v osobní rovině. Když se i v budoucnu vytvoří nějaká koalice a opozice, měly by komunikovat i mezi sebou. Jde nám o to, aby se Boskovice posunovaly dál. Nějaké rozdělení na dva bloky tady teď vnímám, ale z naší strany k tomu tak nepřistupujeme.

**Mohlo by se toto rozdělení po volbách zbortit?**

LUKÁŠ HOLÍK (ANO): Myslím, že po volbách se může zbortit úplně všechno.

**To zní optimisticky. Jak to vidí Petr Malach?**

PETR MALACH (ČSSD): Já jsem vždycky respektoval vítěze voleb. Ať už je z jakékoliv strany. A můj názor je, že jsme na malém městě a je úplně jedno, jestli je někdo modrý, fialový, růžový nebo kterýkoliv jiný, musíme se vždycky domluvit. Jsme zvolení proto, abychom město zvelebili a bylo tady nějaké blaho. Ne proto, abychom se křesali mezi sebou. Je třeba se shodnout na programu a dělat politiku pro lidi. I koalice s opozicí by se mohla a měla domlouvat. 

**Poslední otázka, abychom viděli, jaká je vaše shoda nad konkrétním tématem: Preferujete halu na Července, nebo u školy na Sušilově?**

PETR MALACH (ČSSD): Já už jsem se vyjádřil, že na Července.

MICHAL KNÖDL (KDU-ČSL): Nechci vypadat, že nemám názor, ale uměl bych podpořit obě varianty. Hledám tu, která by mohla být rychlejší, s ohledem na finanční náklady. Ani jedna varianta pro mě nepředstavuje nepřekonatelný problém.

PETR ŠAFRÁNEK (TOP 09): Já bych odpověděl ne aby to bylo rychlejší a aby to bylo levnější, ale aby to bylo hlavně funkční. Můj názor je, že hala měla stát na Slovákově, je ostuda chodit každý den okolo té jámy. Momentálně se uvidí, nemám vyhraněný postoj.

LUKÁŠ HOLÍK (ANO): Pro nás je důležité, aby byla jak sportovní hala, tak v budoucnu ovál. Takže postupovat tak, aby kvůli jednomu projektu nepadl ten druhý. Takže nepostavit narychlo halu a uzavřít si tak možnost oválu. To ne. Musí se to vymyslet tak, aby mohlo být oboje. Pokud se neodkoupí pozemek od pana Paroulka, byla by nejschůdnější varianta Sušilka.
