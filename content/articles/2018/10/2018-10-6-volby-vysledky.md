---
title: Volby v Boskovicích vyhrála ODS
cover-photo: https://i.ohlasy.info/i/g23e60s.jpg
perex: Vítězstvím ODS skončily komunální volby v Boskovicích. Strana vedená bývalým starostou Jaroslavem Dohnálkem získala 19 procent, což jí přineslo 6 mandátů v zastupitelstvu.
author: Tomáš Trumpeš
category: zpravodajství
tags: politika volby2018
---

*Vítězstvím ODS skončily komunální volby v Boskovicích. Strana vedená bývalým starostou [Jaroslavem Dohnálkem](https://vimeo.com/286780717) získala 19 procent, což jí přineslo 6 mandátů v zastupitelstvu. „Za úspěch jsem před volbami označil 5 mandátů, takže tento cíl se nám podařilo přeplnit. Děkuji voličům, budeme se je snažit nezklamat,“ vyjádřil spokojenost Jaroslav Dohnálek. Ten získal i nejvyšší individuální zisk – 1366 hlasů.*

{% photo src="https://i.ohlasy.info/i/sxiy1is.jpg" caption="Snímek z předvolebního rozhovoru" author="Tomáš Znamenáček" /%}

Nemile ho překvapila pouze účast, která v Boskovicích činila 48,16 procent voličů. Celkový výsledek je podle něj rozdrobenější a výsledná koalice bude muset být alespoň čtyřčlenná. Prozradil, že nejprve se sejde se zástupci hnutí ANO, které skončilo na druhém místě. Postupně se chce ODS sejít prakticky se všemi, podle pořadí, jak ve volbách skončili. „Nepůjde samozřejmě jen o to, jak složit radu a obsadit uvolněné posty ve vedení města, ale především o program,“ uvedl vítěz voleb. Programy se podle něj zase tolik nelišily. Připustil, že jednání by bylo jednodušší, kdyby kromě ODS uspěli také její dosavadní partneři z opozice: TOP 09 a Sportovci.

Jaroslav Dohnálek také nevyloučil, že by mohli jako vítězové zůstat mimo hru. „To se může stát vždycky. Musíme s tím počítat. Jestli nás někdo obejde, ať si to pak vysvětluje voličům sám. Na druhou stranu musím říct, že naši pozici pokládám za poměrně silnou a dobrou.“ Bývalý starosta také vyloučil, že by měl nějaké zábrany spolupracovat s někým z dosavadního vedení města. „Je tady nová situace, do voleb jsme šli všichni proto, abychom pro město něco udělali. Jestli jsem se s někým handrkoval na zastupitelstvu – tak to už je pro mě minulost,“ uzavřel své vyjádření Jaroslav Dohnálek.

{% photo src="https://i.ohlasy.info/i/ir5412f.png" /%}

### Konec dosavadní koalice

Jisté každopádně je, že skončila dosavadní koalice, která neobhájila většinu v sedmadvacetičlenném zastupitelstvu. ČSSD + ANO + KDU-ČSL dají dohromady pouze 11 mandátů, i s komunisty je to 13 mandátů. Hnutí ANO skončilo na druhém místě se ziskem 4 mandátů za 15,65 procent hlasů, třetí je ČSSD, která za 12,72 procent hlasů obdržela rovněž 4 mandáty.

Post lídryně neobhájila ve své straně současná starostka Hana Nedomová. Do čela ČSSD poskočil díky křížkování podobně jako před čtyřmi lety Petr Malach. „Respektujeme výsledky voleb, vítěz je ODS, ta je první na tahu. Jsme připraveni jednat, pokud budeme osloveni,“ vyjádřila se Hana Nedomová. Zároveň uvedla, že strana je otevřena i dalším jednáním s ostatními uskupeními, pokud by nebyla oslovena vítězem. Ztrátu ČSSD si vysvětluje především změnami ve společnosti, touhou po generační obměně, což se projevilo také úspěchem Petra Malacha a rovněž špatnou celostátní situací ČSSD.

Na čtvrtém místě nakonec skončili lidovci, kteří jen těsně předběhli Piráty. Obě strany mají po třech mandátech. Pro lidovce je tento výsledek zklamáním, jak se vyjádřila lídryně Dagmar Hamalová, která sama dosáhla velmi dobrého individuálního zisku. „Počítali jsme s tím, že obhájíme čtyři mandáty, nemůžeme být spokojení. Potvrdilo se, že výsledky budou vyrovnané, teď bude záležet na vyjednávání. Rozhodovat budou cíle a priority programů,“ uvedla Dagmar Hamalová s tím, že programy jsou často v Boskovicích dost podobné, a to je dobrý předpoklad pro vyjednání nové koalice.

{% photo src="https://i.ohlasy.info/i/s4qcafm.png" /%}

### Ztráty opozičních sil a nová uskupení

Na rozdíl od ODS nedokázali přetavit opoziční práci v posílení voličské přízně TOP 09, která šla tentokrát do voleb jako Volba pro Boskovice s podporou TOP 09, a Sportovci kandidující jako STAN a Sportovci Boskovice. Obě uskupení poklesla na dva mandáty, když nezískala ani 8 procent.

Naopak uspěli Piráti, kteří do zastupitelstva pronikli jako čtvrtí se ziskem 3 mandátů. A uspělo také uskupení Boskováci, které získalo 1 mandát. Lídra Michala Staňka však přeskočil Jaroslav Oldřich. V zastupitelstvu usednou také komunisté – i ti však tratili a místo tří mandátů budou mít dva.

Kompletní seznam nově zvolených zastupitelů společně s dalšími zajímavými daty a odkazy najdete na [diskuzním fóru Ohlasů](https://forum.ohlasy.info/t/komunalni-volby-2018/29/11).
