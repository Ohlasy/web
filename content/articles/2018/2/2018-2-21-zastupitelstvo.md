---
title: "Ze zastupitelstva: nic o hale, odmítnutí jízdárny a čekání na ultrazvuk"
perex: Bez větších zádrhelů, komplikací, ale také diskusí proběhlo únorové jednání boskovického zastupitelstva. To odmítlo debatovat o hale na Sušilově, stejně tak zamítlo odkup jízdárny. 
cover-photo: https://i.ohlasy.info/i/gmug8if.jpg
author: Tomáš Trumpeš
category: zpravodajství
---

*Bez větších zádrhelů, komplikací, ale také diskusí proběhlo únorové jednání boskovického zastupitelstva. To odmítlo debatovat o hale na Sušilově, stejně tak zamítlo odkup jízdárny. Na závěr se jako tradičně debatovalo o nemocnici. Diskutovat tentokrát na zastupitelstvo nepřišli ani žádní občané.*

{% photo src="https://i.ohlasy.info/i/gmug8if.jpg" author="Tomáš Trumpeš" /%}

### Nic o hale

Hned na začátku zastupitelstva se opoziční zastupitel Radek Mazáč (Sportovci pro Boskovice) pokusil doplnit na program jednání bod týkající se sportovní haly v lokalitě u základní školy na ulici Sušilově. „Vedou mě k tomu dva důvody. Na minulém zastupitelstvu jsme měli výhrady a požadovali jsme doplnění tohoto materiálu. A zadruhé přinášíme poměrně důležité informace, které by mohly mít vliv na rozhodnutí zastupitelů pro umístění sportovní haly,“ vysvětlil Radek Mazáč. 

Starostka Hana Nedomová (ČSSD) nechala o návrhu hlasovat, nejprve však upozornila, že materiál je podle ní předkládán netransparentně, protože veřejnost si podle zákona zaslouží transparentnost a veřejnost o něm nevěděla dostatečně předem a nebyl ani projednán. Návrh Sportovců nakonec získal kromě jich samotných už jen podporu opozičních ODS a TOP 09, takže téma sportovní haly do programu jednání přidáno nebylo.

### Dotace Službám a nemocnici

Zastupitelé schválili mimo jiné navýšení finančních prostředků pro Služby Boskovice, jednalo se o 2,5 milionu na rekonstrukci relaxační části městských lázní. Další 2 miliony korun putují boskovické nemocnici na nákup vybavení – konkrétně se jedná o urologický přístroj. Zastupitele Jiřího Pevného (Sportovci pro Boskovice) zajímalo, proč se jedná o dotaci ve výši 2 miliony, když nemocnice žádalo o 9,5 milionu korun. „Březnové zastupitelstvo Jihomoravského kraje bude schvalovat dotaci pro nemocnici 3,5 milionu korun, v současné době probíhají jednání, aby tato dotace byla povýšena na dvojnásobek,“ vysvětlila Hana Nedomová. V případě, že se nepodaří 7 milionů z kraje získat, bude město muset dotaci nemocnici posílit na některém z dalších letošních jednání zastupitelstva.

### Vlajka pro Tibet

Po loňské odmlce na boskovické radnici opět na Den Tibetu zavlaje tibetská vlajka. Dostatečný počet zastupitelů na podporu tohoto symbolického aktu se tentokrát našel.

### Peníze pro sportovce

Zastupitelé nejprve schválili dotaci 170 tisíc korun pro Boskovické běhy. Schváleny byly také dotace v rámci programu Sport a tělovýchovné aktivity. Zastupitelé souhlasili s navýšením příspěvků o 200 tisíc korun, celkem sportovci od města získají 4 115 000 korun.

### Odmítnutí jízdárny

Zastupitelé se zabývali nabídkou podnikatele Luďka Řehoře na odprodej jízdárny s přilehlými pozemky městu za 8 milionů korun, což představuje slevu asi půl milionu korun. Součástí obchodu by byla i projektová dokumentace včetně stavebního povolení na stavební úpravy, které by zde umožnily vybudovat sportoviště. Rada nákup jízdárny nedoporučila a stejně se bez předchozí diskuse rozhodli i zastupitelé. Návrh, aby se jízdárna nekupovala, získal většinu díky hlasům ČSSD, hnutí ANO, komunistů, Marie Zouharové z KDU-ČSL a Vladimíra Ochmanského z ODS. 

### Rozpočtové opatření

První letošní změny v rozpočtu představují poměrně velký pohyb na příjmové i výdajové stránce. Důvodem je především zařazení dotace na stavbu polytechnického centra. Zastupitelé ovšem také schválili snížení nájmu nemocnici o téměř 7 milionů korun.

Právě rozhodnutí města zařadit do rozpočtu transfer více než 62 milionů korun na stavbu polytechnického centra vyvolal největší diskusi a dotazy opozičních zastupitelů. Vedení města vysvětlilo, jak celý systém funguje – stavba je rozdělena do tří etap a po ukončení těchto etap a dalších formálních náležitostech budou peníze z IROPu postupně uvolňovány. Město tedy nezíská dotaci předem, ale ani až po skončení celé akce. Stavbu bude muset průběžně financovat z vlastních zdrojů. Podle ředitele školy a opozičního zastupitele Vladimíra Ochmanského je velice nepravděpodobné, aby město získalo první finance z dotace už letos. V případě, že by aktuální finanční prostředky města nestačily a první peníze z dotace ještě nepřišly, nabízela by se možnost úvěru. Podle vedoucí finančního odboru Dany Baláčové zatím ale není důvod se této situace obávat.

Na výdajové stránce rozpočtu přibylo 250 tisíc na dopravu seniorů a 400 tisíc na rekonstrukci chodníku a osvětlení na ulici Rovná. Ve výdajích se také objevují kompletní náklady na stavbu polytechnického centra a nově také 380 tisíc na projektové řízení. O 1,87 milionu byly navýšeny prostředky na přístavbu mateřské školy. Podle místostarostky Dagmar Hamalové (KDU-ČSL) vznikly vícenáklady mimo jiné ve spojovací místnosti mezi přístavbou a stávající školou, kde musel být zvolen vhodnější povrch a byla zde udělána nájezdová rampa. Další změny se týkaly také toho, že došlo ke změně předpisů týkajících se školských zařízení, a proto jim musela být stavba přizpůsobena.

Oprava střechy skleníku a oprava podlahy ve sklepě rezidence se vyžádaly navýšení rozpočtu o 1,25 milionu korun. Rekonstrukce letního kina byla navýšena o 5 milionu korun. Přes tři a půl milionu korun bylo určeno na opravu svobodárny u nemocnice.

Debata se strhla okolo 200 tisíc na gymnastiku předškoláků, kteří by měli chodit cvičit do sokolovny. Záměr zpochybnil Jiří Pevný, nikoliv však kvůli výši částky nebo samotné aktivitě, ale kvůli tomu, že děti by měly cvičit právě v sokolovně. „Máme v Boskovicích tři moderně vybavené školky. Děti v nich mají všestranný rozvoj. Zdá se mi rizikové, aby chodily z Lidické až na sokolovnu, ale hlavně kde v sokolovně budou tuto činnost provozovat?“ tázal se Jiří Pevný a upozornil vedení města, že nejedná v souladu s hygienickými předpisy. Odkázal na vyhlášku, která určuje podmínky pro prostory, kde probíhá výchova a vzdělávání dětí a mladistvých. „Se znalosti sokolovny tam nevidím prostory, kde by děti mohly tuto činnost provozovat. Jestli to tam uděláte, nechtěl bych být v kůži toho, kdo za to bude odpovědný,“ dodal Jiří Pevný. Navrhoval, aby se tělocvičné nářadí koupilo do jednotlivých školek, kde podle jeho názoru místo na toto cvičení je. Starostka Hana Nedomová prohlásila, že se s jeho názorem neztotožňuje, ale předpis prověří.

Příjmy města se oproti první verzi schváleného rozpočtu navýšily o 70 milionů korun, výdaje o více než 60 milionů korun. Na bankovních účtech města by na konci roku zbylo něco přes 20 milionů korun.

### Čekací doba na ultrazvuk

Závěrečná část jednání v bodě Dotazy a připomínky zastupitelů byla věnována především nemocnici. Část debaty navazovala na [neveřejný seminář](http://www.ohlasy.info/clanky/2018/02/prezentace-agel.html), na němž se zastupitelé setkali se zástupci firmy Agel, která projevila zájem o provozování nemocnice. Zastupitel Pavel Vlach (TOP 09) se zajímal mimo jiné o to, jak efektivně jsou využívány přístroje v nemocnici. Jednatel nemocnice Miloš Janeček v odpovědi uvedl, že přístroje jsou využívány v maximální možné míře. Debata se týkala hlavně ultrazvuku, který byl nedávno do nemocnice zakoupen. V provozu je podle jednatele prakticky nepřetržitě, v pracovní době pro objednané i urgentní případy, v ostatním čase pro urgentní. Srovnávala se čekací doba na vyšetření v jinými nemocnicemi. Podle Miloše Janečka se i v brněnských nemocnicích čeká na vyšetření několik týdnů. Pavel Vlach ověřoval v Prostějově, že v tamní nemocnici Agelu je čekací doba mnohem kratší. A stejné je to podle něj i v Blansku. „Ověřil jsem si to i na sobě, v Boskovicích mi nabídli termín nejdřív za 28 dní, v Blansku mě jako běžného pacienta vzali za tři dny. V čem je ten rozdíl?“ tázal se Pavel Vlach. „Blansko nám přetáhlo dva lékaře, ačkoliv tvrdí, že tomu tak není. Jestliže je pracoviště dimenzováno na šest lidí a jsou tam dva atestovaní a jeden absolvent, tak nemůžou udělat to, co udělá kdokoliv, kdo má plný stav,“ odpověděl jednatel nemocnice.

Miloš Janeček také vysvětloval, že u některých lukrativních zákroků musí nemocnice respektovat zastropování ze strany pojišťoven, takže jich nemůže dělat víc, aby si vydělala více peněz.
