---
title: Na Milánovech se plánují desítky domů. Jsou ale na Újezdě
cover-photo: https://i.ohlasy.info/i/b2rq4ee.png
author: Marek Osouch
category: zpravodajství
---

*V Boskovicích developeři plánují výstavbu desítek rodinných i bytových domů. Jedna lokalita je ale výjimečná – nachází se sice v sousedství domů spadajících pod Boskovice, ale do Boskovic už nepatří.*

{% photo src="https://i.ohlasy.info/i/b2rq4ee.png" author="Mapy.cz" /%}

Je to v Boskovicích, ale vlastně není. Co je to? Kus lesa u křižovatky silnice z Hrádkova a silnice vedoucí z Valchova do Boskovic. Ačkoliv se zdá, že je v Boskovicích, k Boskovicím vůbec nepatří. Podle katastrálních map spadá pod Újezd u Boskovic, který je od něj vzdálen asi tři kilometry vzdušnou čarou.

Výstavba v této lokalitě je plánovaná už nějakou dobu a počítá s ní i návrh nového územního plánu Újezdu. Zatímco všechny rozvíjející lokality Újezdu jsou u tamní zástavby, tato lokalita je jediná mimo obec.

Už v minulosti se proto jednalo, že by tento kus lesa o velikosti zhruba 37 tisíc metrů čtverečních patřil Boskovicím, tedy že by si Boskovice a Újezd vzájemně vyměnily některé části katastru. Boskovice by si vzaly tuto část, za kterou by Újezdu převedly některé pozemky v Pilském údolí.

Nakonec tento záměr v roce 2013 neprošel přes rozhodnutí Újezdu. „Ta výměna byla neadekvátní,“ uvedl pro Ohlasy starosta Újezdu Miroslav Odehnal (SNK Správný směr). Změnu neschválili ani boskovičtí zastupitelé. Problém měla především tehdy opoziční ČSSD. „Tímto krokem majitelce nyní téměř neprodejné pozemky mnohonásobně zhodnotíme. Proč by mělo město Boskovice za tyto změny v katastru ještě i platit, majitelka by měla náklady na změnu sama uhradit,“ prohlásil na schůzi v roce 2013 tehdy opoziční zastupitel a dnes radní za ČSSD Milan Kolínský.

Majitelem lesa rozděleného na více než dvacítku parcel pro rodinné domy i parcely pro komunikace je od roku 2016 brněnský podnikatel Břetislav Strnad. Přiznává, že zařazení pozemků do katastru Újezdu je zvláštní. „Je to daleko od obce, ale i kdybych si přál, aby byly pozemky Boskovic, tak to stejně neovlivním,“ řekl Strnad.

Předchozí majitelka podle slov starosty Újezdu o změnu katastru stála, nový majitel se ale se současným stavem smířil. „Dokonce nám dal úkol vymyslet název té lokality, aby byla nějak spjatá s Újezdem, nikoli Boskovicemi, a aby upoutala zájemce,“ doplnil starosta Újezdu.

Právě blízkost Boskovic ale nabízí otázky, kdo se o tuto část Újezdu bude starat, kdo tam postaví veškerou infrastrukturu. Podle starosty Újezdu to nebude problém, protože Boskovice žádnou infrastrukturu nevlastní. „Plyn i elektřina má soukromého provozovatele. Újezd stejně jako Boskovice jsou ve Svazku vodovodů, takže ani přivedení vody by nemělo být žádnou překážkou,“ vyjmenoval. „Problém jsou trochu splašky,“ sdělil jen opatrně.

Splašková kanalizace je ale ve skutečnosti větší problém. Starosta Újezdu totiž přiznal, že starostka Boskovic Hana Nedomová (ČSSD) nechtěla, aby se tato lokalita jednoduše napojila na boskovickou kanalizaci, aniž by lidé bydlící v nové zástavbě Boskovicím přinesli na daních díky vyššímu počtu obyvatel nějaké peníze. „Paní starostka apelovala, že se plánují investice do čističky odpadních vod a že ta je navíc pro Boskováky,“ prohlásil starosta.

Problematiku čističky zejména kvůli plánům na její rozšíření v souvislosti s plánovanou výstavbou v Boskovicích potvrdila i boskovická místostarostka Dagmar Hamalová (KDU-ČSL). „V kontextu intezifikace čističky je zahrnuta i tato lokalita, protože chceme, aby byl odhad pro intenzifikaci co nejpřesnější,“ řekla místostarostka. Jak se ale bude celá věc řešit, je podle ní zatím předčasnou otázkou. Rozhodně to ale nepůjde jen tak, aby se Újezd lehce napojil a dál nic neřešil.

Podle ní se taková věc bude muset ošetřit smlouvami mezi jednotlivými obcemi; stejně to vidí i v případě svozu odpadu. Podle majitele pozemků proběhlo se zástupci Boskovic i Újezdu velké jednání. O čem ale bylo, nechtěl blíže specifikovat. „Bylo ve velmi obecné rovině,“ řekl jen stručně.

Starosta Újezdu říká, že je na majiteli pozemků, aby se domluvil s Boskovicemi, zda se bude moci tato lokalita napojit na kanalizaci. „Buď se domluví, nebo každý dům bude mít domácí čističku,“ prohlásil s tím, že se na obecním zastupitelstvu zatím nebavili, zda by obec byla ochotna přispívat na chod čističky a případně na její plánované rozšíření.

Jak se nakonec vše vyřeší, zatím není jasné. Každopádně Břetislav Strnad by chtěl už letos začít pracovat na výstavbě zmiňované infrastruktury, a tedy přípravě lokality k budoucímu prodeji pozemků pro výstavbu rodinných domů. Že by se ale znovu otevřela otázka změny hranice katastru, nepředpokládají ani Boskovice, ani Újezd. „Změna se teď neplánuje,“ sdělila boskovická místostarostka. A podobně hovoří i starosta Újezdu. „Výstavba v této lokalitě bude mít finanční přínos pro obec,“ dodal s tím, že už teď se v posledních letech zvyšuje počet obyvatel Újezdu a s tím i množství peněz v obecní pokladně.
