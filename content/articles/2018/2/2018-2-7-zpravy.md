---
title: Zpravodajský přehled za leden
cover-photo: https://i.ohlasy.info/i/eswiguy.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.*

{% photo src="https://i.ohlasy.info/i/eswiguy.jpg" caption="Kotelna CZT" author="Tomáš Znamenáček" /%}

Prezidentem České republiky se stal opět Miloš Zeman. [Vyhrál také v Boskovicích](http://www.ohlasy.info/clanky/2018/01/druhe-kolo.html) se ziskem 53,54 procent hlasů.

Starostka Hana Nedomová [bude obhajovat svůj post](http://www.ohlasy.info/clanky/2018/01/komunalni-lidri.html) jako jednička kandidátky ČSSD v podzimních komunálních volbách. Lídry už vybírají i ostatní strany.

Boskovice [uzavřely své loňské hospodaření](http://www.ohlasy.info/clanky/2018/01/z-radnice.html) se schodkem 14 milionů korun.

Na boskovický městský úřad je možné se předem [objednat na webu](http://objednejse.boskovice.cz/index.php).

Město má [hotovou studii centrálního zásobování teplem](http://www.ohlasy.info/clanky/2018/01/z-radnice.html). Systém by měly v budoucnu provozovat Služby Boskovice a uživatelům by cena tepla mohla poklesnout až o 200 korun za gigajoul, tedy o desítky procent.

Na Masarykově náměstí pokračují i letos farmářské trhy.

V budově bývalé oděvní školy na Havlíčkově ulici nebude komunitní dům pro bydlení seniorů a mladých rodin, Jihomoravský kraj objekt využije zejména pro muzejní depozitáře.

Pokročila čtyři roky spící příprava [kompletní obnovy parku u zámeckého skleníku](http://www.ohlasy.info/clanky/2018/01/z-radnice.html). Rekonstrukce by měla navázat na opravu letního kina.

Od jara do podzimu budou probíhat rozsáhlé opravy ulice Dukelská.

Město se zabývá úklidem chodníků a zvažuje, že by v zimních měsících zajišťovalo jejich [kompletní údržbu](http://www.ohlasy.info/clanky/2018/01/z-radnice.html). To by představovalo navýšení nákladů v řádech milionů korun.

Městská rada vyhlásí [konkurzy](http://www.ohlasy.info/clanky/2018/02/konkurzy.html) na ředitele boskovických škol – základní i mateřské.

~~Na některé ředitele svých škol a institucí vyhlásí výběrové řízení i Jihomoravský kraj. Konkrétně to budou Střední škola André Citroëna, Dětský domov, Středisko volného času a Základní umělecká škola.~~ *(Jihomoravský krajský úřad nakonec konkurzy na svá zařízení v Boskovicích nevyhlásí, ale stávající ředitele potvrdil ve funkci na dalších šest let. Za původní mylnou informaci se Ohlasům omluvila tisková mluvčí kraje.)*

Z Boskovic zmizely další hrací automaty. Ani jeden už podle přehledu Ministerstva financí není v baru U Draka, nicméně Celní správa už na podzim minulého roku zjistila, že automaty jsou stále v baru Tornádo na ulici Otakara Kubína, aniž by byly vedeny v přehledu ministerstva. Jeden tam byl stále i k letošnímu 19. lednu a licenci má až do konce dubna 2019. Podle vyjádření Ministersva financí se nejedná o nově povolené zařízení, ale může jít o povolení vydané před rokem 2009, kdy automaty nebyly správně evidovány.

Na radnici se konalo neveřejné jednání k Boskovické spojce. [V referendu](http://zrcadlo.net/clanky/Referendum-ve-Lhote-Rapotine-Ne-Boskovicke-spojce-i-kamenolomu-4622/) se proti stavbě postavili občané Lhoty Rapotiny.

Silniční most u Černé Hory bude na přelomu února a března zdemolován. [Nový ho nahradí](https://blanensky.denik.cz/zpravy_region/stary-most-v-cerne-hore-rozstrihaji-novy-jej-nahradi-do-listopadu-20180126.html) do listopadu.

Památník romského holocaustu v Hodoníně u Kunštátu [převzalo brněnské Muzeum Romské kultury](https://blanensky.denik.cz/zpravy_region/pamatnik-holokaustu-spolkl-sto-milionu-korun-a-zustava-zavreny-20180126.html). Pro jeho otevření ale potřebuje získat 6 milionů korun na dokončení expozice.

V tradiční Tříkrálové sbírce se pod záštitou Charity na Blanensku [vybraly více než 2 miliony korun](http://blansko.charita.cz/trikralovasbirka/).
