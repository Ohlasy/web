---
title: "Z radnice: Informace z rady a letní plán kulturních akcí"
cover-photo: https://i.ohlasy.info/i/pwwjfym.jpg
author: Tomáš Trumpeš
category: zpravodajství
---

*Novinky z boskovické radnice, které vedené města oznámilo po zasedání městské rady na konci ledna. Přinášíme výběr toho nejzajímavějšího se stručnými komentáři vedení města.*

{% photo src="https://i.ohlasy.info/i/pwwjfym.jpg" caption="Koncert v letním kině" author="Tomáš Znamenáček" /%}

### Nafukovací hala

Nafukovací hala potřebných rozměrů (cca 50✕30✕9 metrů) se k základní škole na Sušilově vejde, a to na místo dnešního hřiště. Plocha by musela být rozšířena pomocí opěrných stěn, dále by muselo být pořízeno zázemí v podobě unimo buněk a přípojky inženýrských sítí. Pracovní skupina prověřovala i možnost umístění nafukovací haly u školy na Slovákově. „Tam není kde umístit zázemí a horší by to bylo i s přípojkami. Druhá věc je, že hala není zvukotěsná a pokud by byla dvacet metrů od bytového domu, byl by to samozřejmě problém,“ uvedl místostarosta Petr Malach (ČSSD). Jeho stranická kolegyně a starostka Hana Nedomová doplnila, že je stále aktivní občanské sdružení OBZOR, které vzniklo z odporu proti stavbě haly a bylo by účastníkem stavebního řízení, takže vedení města předpokládá, že by nastaly problémy.

Po prověření lokality bude teď odbor investic připravovat materiál, který poskytne konkrétní představu o ceně zastupitelům. Ti budou o nákupu nafukovací haly rozhodovat.

### Doprava seniorů zdarma

S velkým a nečekaným zájmem ze strany seniorů se setkala možnost cestování po Boskovicích zdarma veřejnou dopravou. Vyhrazených 200 tisíc korun bylo tak vyčerpáno ke konci ledna, rada proto navrhuje přidat dalších 250 tisíc. Senioři nad 70 let budou o proplacení jízdného moci žádat zase až od března, v únoru je proplácení pozastaveno. Zatím službu využilo přes sto lidí. Zhruba další dvacítka teď čeká na proplacení.

### Chemické postřiky ve městě

Na základě podnětu občanky města došlo ke změně smluv města s firmami pečujícími o městskou zeleň. Dodavatelským firmám nově přibude povinnost označit chemicky ošetřená místa a informovat tak veřejnost.

### Projektové řízení – CPVV

Další nové peníze z rozpočtu města si vyžádá plánované Centrum polytechnické výchovy a vzdělávání. Přes 387 tisíc zaplatí za město za komplexní poradenskou činnost k projektu, na který obdrželo dotaci přes 60 milionů korun. „Vzhledem k tomu, že se jedná o velký finanční obnos, je potřeba i kvalitní vyhodnocování požadavků ve vztahu k nadřízenému orgánu. Podmínky v IROPu jsou složité a náročné,“ zdůvodnila pořízení externího poradce starostka Hana Nedomová. Stavět by se na Slovákově mohlo začít v květnu.

### Dotace do sportu

Rada města projednala návrh rozdělení finančních prostředků v rámci dotačních titulů v oblasti sportu. Celkem bylo rozděleno 4 115 000 korun. Oproti původnímu záměru rada navýšila dotace celkem o 200 tisíc korun. „Došlo k převisu požadovaných peněz – bohudík, víc se sportuje. Díky navýšení peněz budou všichni uspokojeni minimálně z 85 procent,“ vysvětlil místostarosta Petr Malach. Dotace musí ještě schválit zastupitelstvo.

### Školská rada nedoporučila konkurz

Proti plánovanému záměru vedení města vyhlásit konkurz na ředitele základní školy se postavila nová školská rada. Ta městské radě doporučila konkurz nevyhlašovat. Důvody školská rada nepřipojila. Doporučení není závazné. Konkurzy na základní i mateřskou školu by měla městská rada vyhlásit na konci února.

Starostka Hana Nedomová by podle svých slov nechtěla, aby byl záměr vyhlásit konkurzy jakkoli politizován. Vedení škol podle ní nemá povinnost předkládat městu jakožto zřizovateli své vize a plány do budoucna, proto chce rada využít možnosti, kterou jí dává školský zákon a v konkurzech zjistit, jaké záměry a plány vedení školy má. „Máme za to, že by bylo vhodné, aby bylo vedení města i rodičům jasné, že ředitel je vizionář a jde dopředu s novými trendy a novými výukovými metodami. Jde nám o to, abychom věděli, jakým směrem se bude školství v Boskovicích do budoucna ubírat,“ vysvětlila starostka města.

Podle místostarostky Dagmar Hamalové je správné, že ředitel nemusí zřizovateli průběžně předkládat své odborné strategické záměry ani vzdělávací plány, protože je to součást autonomie školy. Město zasahuje pouze do oblasti investic. Výběrové řízení jednou za šest let je pak příležitostí zhodnotit výsledky a nastavit cíle do dalšího období.

### Plán investic do nemocnice

Městská rada se seznámila s aktualizovaným podrobným plánem investic do nemocnice v roce 2018 a letech následujících. „Je to taková kostra pro rozhodování vedení města. Materiál popisuje, co je důležité a co je méně důležité,“ přiblížila starostka Hana Nedomová. Prioritou číslo jedna je nyní revitalizace energetického hospodářství. Plán obsahuje parametry na roky 2018–2020, což představuje částku asi 31 milionů korun. Další výčet investic po roce 2020 šplhá až na částku 300 milionů. Jedná se o investice města do svého majetku, který v nemocnici má.

### Rekonstrukce lázní

Rada schválila plán rekonstrukce relaxační části městských lázní za 2,5 milionu korun. Jedná se o kompletní rekonstrukci vířivky, infrasauny, parní sauny a finské sauny. Rekonstrukce by měla proběhnout v letních měsících při odstávce lázní.

### Gymnastika předškoláků na sokolovně

Vedení města přišlo s projektem, který zavádí gymnastickou přípravu pro předškolní děti. Ty budou z mateřských škol chodit jednou týdně na dvě až tři hodiny cvičit do sokolovny a město vyčlenilo 200 tisíc korun na nákup speciálního gymnastického náčiní a organizační zajištění provozu. Iniciativa vzešla od starostky města, která se zúčastnila představení tohoto typu cvičení v Brně. „Chtěli bychom to vyzkoušet, uvidíme, jak na to budou děti reagovat,“ uvedla starostka města s tím, že projekt po čase vyhodnotí. „Dokud se to nevyzkouší, tak to neumíme posoudit,“ reagovala starostka na nutnou docházku dětí z Lidické nebo Bílkovy do centra města. Pokud by docházení za cvičením nefungovalo, převedlo by se nářadí na jednotlivá pracoviště, případně na základní školu.

### Letní akce v Boskovicích

Vedení města a Kulturních zařízení představila na tiskové konferenci také přehled velkých letních kulturních akcí, které se uskuteční převážně v letním kině.

Poslední červnový pátek zde zahájí prázdniny akce pořádaná firmou Itab. První červencový víkend bude patřit festivalu Boskovice, který pořádá sdružení Unijazz. Od 13. do 15. července proběhne v Boskovicích druhý ročník Festivalu seriálů a o týden později se v neděli 22. července uskuteční v letním kině velká Retropárty, na které vystoupí čeští a slovenští umělci. Přijet by měl Peter Nagy a v případě dobrého zdravotního stavu přislíbil svou účast i Karel Gott. Poslední červencovou sobotu pořádá akci v letním kině firma Color Profi, vystoupí na ní místní kapely a poté Petr Bende.

Srpen zahájí první sobotu nový hudební festival Boskofest, který se oproti původním plánům nebude konat na hradě, ale na zámku. O týden později proběhne Filmový víkend s ČSFD. Ve čtvrtek 6. září se do letního kina vrátí Michal David, o následujícím víkendu zde proběhnou dožínky a na konci září Husí slavnosti. Většina letních víkendů tak bude patřit speciálním akcím.

Filmové léto bude v letním kině probíhat od poloviny července do konce srpna. Na tuto dobu si kino půjčuje digitální projektor, součástí plánované rekonstrukce zatím nákup nové promítací techniky není. Vedoucí kina Tomáš Marvan doufá, že na závěr rekonstrukce celého letního kina by areál mohl získat i vlastní promítačku. Nová by stála asi tři miliony korun, repasovaná asi jeden milion. Stávající zápůjčka na jeden a půl měsíce stojí asi 100 tisíc korun a kinařům se vyplatí. V případě vlastní techniky by ale kino mohlo promítat už od začátku června. Zájem by byl podle Tomáše Marvana určitě. „Začátkem září se do letního kina přestává chodit, ale červen je často teplotně lepší než prázdniny. Za rok 2016 jsme byli třetí nejnavštěvovanější kino v České republice, což je na desetitisícové město neskutečný úspěch. Během měsíce a půl přijde do letního kina 7 tisíc diváků. Myslím si, že je to nádhera,“ pochvaluje si provoz kina Tomáš Marvan.
