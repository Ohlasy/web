---
title: Deset deka demokracie
cover-photo: https://i.ohlasy.info/i/gmmudjc.jpg
author: Tomáš Znamenáček
category: názory a komentáře
tags: politika volby2018
---

*V posledních senátních volbách někteří čtenáři těžce nesli, že se v našich novinách objevila placená reklama na KSČM. Jak jsme se rozhodli naložit s reklamou politických stran v nadcházejících komunálních volbách? Radikálně.*

{% photo src="https://i.ohlasy.info/i/gmmudjc.jpg" author="Tomáš Trumpeš" /%}

Zbývá právě půl roku do komunálních voleb, což mimo jiné znamená, že nás v regionálních médiích čeká příliv předvolební inzerce. Tato pravidelná záplava je užitečná především pro média, kterým umožňuje vyspravit chátrající rozpočty, a politiky, kterým umožňuje vyspravit chátrající pověst.

Zatímco novinařina se v zájmu čtenářů snaží popsat svět takový, jaký skutečně je, reklama se v zájmu zadavatele snaží popsat svět tak, jak ho vidí on. A před volbami roste ekonomický tlak na to, aby média přivřela oko, odložila upjatý, škrobený límec novinařiny, a vydala tu a tam i nějaký ten reklamní text. Takže se kromě jasně a férově označené reklamy brzy dočkáme i mnoha cudně označených politických *komerčních sdělení* a *sponzorovaných článků*, nebo rovnou cudně neoznačených servilních rozhovorů o úspěších politiků a jejich fotografií v lichotivých pózách.

Že chtějí média vydělat a že se chtějí politici ukázat v lepším světle je pochopitelné, ale zdaleka nejmenší smysl má celý proces pro třetí zúčastněnou stranu, čtenáře-voliče. Představa, že stranu lze vybrat na základě inzerátu nebo pochvalného textu podobně jako jogurt, ledničku nebo sekačku, musí nutně pocházet z nějakého demokratického pekla.

V Ohlasech jsme se proto nakonec rozhodli zvolit model, který podle nás nejlépe slouží zájmu našich čtenářů: politickou inzerci u nás vůbec nenajdete. My nebudeme muset přemýšlet nad tím, které strany jsou pro nás jako inzerenti ještě přijatelné, a vy nebudete muset přemýšlet nad tím, jestli inzerce politických stran nemá vliv na naši práci. Neměla, nemá a mít nebude. Pochopitelně tím přicházíme o ekonomicky zajímavý zdroj příjmů. O to víc děkujeme těm z vás, kteří si nás předplatili.
