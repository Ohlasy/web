---
title: „Boskovicím chybí koncepce. Město se potřebuje posunout.“
cover-photo: https://i.ohlasy.info/i/k5pdlne.jpg
perex: Rozhovor s Martinem Staňkem a Filipem Jimramovským, kteří patří k nejmladší generaci boskovických politiků.
author: Tomáš Trumpeš
category: rozhovory
tags: politika
---

*Rozhovor s Martinem Staňkem a Filipem Jimramovským, kteří patří k nejmladší generaci boskovických politiků. Martin je student gymnázia, který nedávno vstoupil do ODS, Filip kvůli zranění přerušil kariéru sportovce, studuje ekonomii a management, pracuje jako manažer ve sportovním klubu a kandidovat bude za Sportovce. Oba mají ambici usednout v boskovickém zastupitelstvu.*

{% photo src="https://i.ohlasy.info/i/k5pdlne.jpg" caption="Martin Staněk (vlevo) a Filip Jimramovský" author="Tomáš Trumpeš" /%}


**Kdy jste se začali zajímat o politiku?**

MARTIN STANĚK (ODS): U mě to byl trošku dominový efekt. Poprvé když jsem v deváté třídě s tatínkem navštívil místní zastupitelstvo. Už tehdy mě to oslovilo. Atmosféra toho, jak jsou tam názorové střety, argumenty, souboj emocí. Velmi mě to nadchlo. Začal jsem se víc zajímat o dění kolem sebe, i když to zní jako nějaká fráze. A začala mě mnohem víc zajímat celostátní politika, která je zajímavější, živější a mnohem více medializovaná.

FILIP JIMRAMOVSKÝ (SPORTOVCI): Kandidoval jsem už v minulém období za Sportovce, i když až z místa někde okolo patnáctky.

**To vám bylo čerstvých osmnáct?**

FILIP (SPORTOVCI): Přesně tak. Kandidovali jsme s Čestmírem Sekaninou čerstvě jako osmnáctiletí. 

**A kde se ten zájem o politiku vzal?**

FILIP (SPORTOVCI): Oslovil mě Radek Mazáč, jestli nechci vstoupit ke Sportovcům a kandidovat. Teď se chci ale angažovat daleko víc.

**Přivedla vás tahle konkrétní nabídka obecně k většímu zájmu o politiku?**

FILIP (SPORTOVCI): Určitě. O politiku jsem se zajímal, snažil jsem se o všeobecný přehled, ekonomika souvisí s politikou, všechno je to provázané. Mám zájem o celostátní politiku, o boskovickou politiku, a protože působím v Brně, tak i o brněnskou. Snažím se to všechno sledovat, mám přehled a orientuji se v tom.

**Sledoval jste to už na gymplu?**

FILIP (SPORTOVCI): Ano, stejně jako to říkal Martin. Někdy od té deváté třídy, tedy od kvarty.

**Martine, co vás přivedlo k tomu do politiky aktivně vstoupit?**

MARTIN (ODS): Poslední kapkou bylo, když jsem v září minulého roku viděl, jak se pohybují preference stran. Říkal jsem si, že ODS je na tom špatně a musím jí aspoň symbolicky pomoct. Tak jsem tam před volbami vstoupil.

**Jak byste se sami politicky charakterizovali na osách liberál–konzervativec, pravice–levice?**

MARTIN (ODS): Já jsem liberální konzervativec, což souvisí se stranou ODS.

**Tedy ekonomický liberál a hodnotový konzervativec?**

MARTIN (ODS): Přesně tak. A pravicový.

FILIP (SPORTOVCI): Vidím to stejně. Lehce doprava a konzervativní.

MARTIN (ODS): To bys mohl přestoupit do ODS.

FILIP (SPORTOVCI): Měl jsem nabídku, komunikoval jsem s některými členy. Ale nechci být politický přeběhlík, který bude jedno období kandidovat za ty a druhé zase za ty. Jednou jsem v Boskovicích kandidoval za Sportovce a chci si to držet.

**Dá se nějak obecně říct, co vás na politice zajímá?**

MARTIN (ODS): Můžu to jen zopakovat – střet názorů, ve kterém se dá dobře porovnat, kdo má jaké argumenty a kdo dokáže lépe prosadit svůj názor. Projevit svou rétorickou a názorovou schopnost, projevit, co v sobě má, a pomoci celospolečenskému dění.

FILIP (SPORTOVCI): Můj zájem o komunální politiku pramení hlavně z toho, že jsem v Boskovicích vyrůstal a chci teď pomoci k formování města. Někam město posunout.

### Příval nové energie

**Říkáte, že místní politiku sledujete. Jaký z ní máte dojem?**

MARTIN (ODS): Myslím, že v Boskovicích obecně chybí koncepce. I když to je problém celé republiky. Jedna strana něco navrhne, odsouhlasí se to a schválí, a další volební období se to shodí ze stolu jen proto, že to byla opačná strana. To je problém, který podle mě není možné takto dál praktikovat. U větších témat jako hala nebo nemocnice musí být nějaká konsenzuální shoda všech stran. Aby se nestávalo, že se jednou něco schválí a ti další to zruší. Tohle je největší chyba české politiky – nekoncepce.

FILIP (SPORTOVCI): V tomhle má Martin naprostou pravdu. Tady je to souboj osobností. Kdo s kým má jaký vztah, kdo proti komu bojuje a nevraží, kdo komu něco lehce závidí.

**Jak z toho ven?**

FILIP (SPORTOVCI): Myslím, že velkou pomocí by mohl být příval nové energie. Ať už ze strany Martina, mojí, nebo například [paní Znamenáčkové](http://www.ohlasy.info/clanky/2018/04/rozhovor-znamenackova.html). To by mohl být pro boskovickou politiku obrovský přínos. A mohlo by se to někam posunout.

MARTIN (ODS): Nechci se nějak holedbat, ale nové tváře jako my nejsou zatíženy minulostí.Tady se spousta věcí řeší v osobní rovině – navrhl to tento člověk, proto jsem principiálně proti. Toho my jsme zproštěni a nezatěžuje nás to.

**Jak vás s tímto názorem přijímají ve vašich stranách? Uvedu příklad, který se otevřel včera na zastupitelstvu. Bylo vidět, že stávající opozice, jejíž jste součástí, už naznačuje, že pokud by se po volbách dostala na radnici, mohla by shodit záměr vybudování knihovny. Ten je připravený skoro na hotovo, je vybraná architektonická studie, připravuje se projektová dokumentace. A zase nám hrozí, že se to celé zboří a budeme začínat od začátku. Byli byste schopni říct: Ne, ne, ne, tohle je potřeba převzít a dokončit? S jakou byste se potázali?**

MARTIN (ODS): Problém je v tom, že tohle je ten velký projekt, o kterém měli mluvit všichni dohromady. Ač knihovna není zrovna něco, co bych měl nastudované, mám dojem, že to je zrovna příklad toho, kdy koalice něco navrhla a sunula si svoje. Bez ohledu na názory opozice. Zpětně to vrátit nejde, ale lze tomu předcházet. Ale k vaší otázce: v ODS se teď všichni tak trochu budí ze sna a dochází jim, že bez těch mladých to nepůjde. Takže se nám dává prostor a náš názor je slyšet. Pan Dohnálek si nás svolává na porady a mluvíme o tom. Náš hlas má váhu, takže věřím, že kdybychom byli ostře proti tomu, aby se to shodilo, hodně by se k tomu přihlíželo.

FILIP (SPORTOVCI): Jsme u toho, že do politiky vstupuji s tím, že chci Boskovice někam posunout. Pokud tady bude nějaký projekt, který je zrealizovatelný a jsou na něj připravené finance, tak nemám absolutně žádný problém ho podpořit. Pokud se to bude shodovat s naším programem a nebudou ve straně rozpory, nemám problém.

**A můžete ve stranách uspět proti té tendenci, o které jste mluvili?**

FILIP (SPORTOVCI): Záleží, kdo se vůbec do zastupitelstva dostane. Všechno záleží na domluvě.

**Máte nějaká konkrétní boskovická témata, která jsou pro vás prioritní?**

FILIP (SPORTOVCI): Za nás jako Sportovce a i za mě osobně je prioritou jednoznačně hala, která už tady měla dávno stát, městu chybí a umožnila by další rozvoj sportovním organizacím. A hrozně by prospěla rozvoji města. Vzpěrači by tady mohli organizovat mistrovství Evropy, mohly by se tady pořádat další akce. Toto je priorita číslo jedna. Pak jsou zde další témata, která je potřeba nutně vyřešit a která odvádí finance z městského rozpočtu, jako je například nemocnice. To je obrovské téma, které je potřeba rychle a konstruktivně vyřešit.

MARTIN (ODS): Tato témata jsou důležitá i pro ODS a určitě se jimi budeme zabývat. Já bych zmínil ještě jiná. Je to určitě doprava, a to jak železniční, která se řeší už hodně let bez nějakého výsledku, tak přecpané silnice, málo parkovacích míst. To určitě musíme řešit. Pokud tady chceme mít nějaký rozvoj, ať už se stavbou haly nebo v kultuře, bez dopravy sem lidé nepřijedou. A ještě bych uvedl jeden problém, který se snažím zatím bezúspěšně otvírat, a to je bezpečnost. Přijde mi, že se tady v poslední době radikalizují nějaké partičky. Nechci, aby to vyznělo špatně, ale asi víme, o co jde.

**O větší míře násilí ve společnosti mluví i policie.**

MARTIN (ODS): Všichni víme, že ten problém tady je, ale nikdo ho nechce řešit. Na to bych se podíval – posílení městské policie v ulicích, bezpečnostní kamery. Určitě by to šlo řešit. Mám množství podnětů od lidí mého věku, že se občas bojí jít v Boskovicích v noci po náměstí sami. To určitě není dobře a určitě to tak nechceme.

**Máte, Filipe, také nějaké nové téma vedle haly a nemocnice, které se tady řeší neustále?**

FILIP (SPORTOVCI): Ano, to jsou evergreeny, ale jsou to témata, které je nutné primárně vyřešit, než se budeme posouvat někam dál a vymýšlet nová témata, jak město rozvinout. Řekl bych, že nemůžeme jít dál, dokud jsme zaseknutí na tématech, na kterých se stávající politici nejsou léta, nebo dokonce desetiletí schopni shodnout. Je to přesně to, o čem jsme se bavili – je tady nějaký návrh, opozice řekne, že pokud se dostane k moci, shodí to ze stolu. Stejné to bylo s halou, byla prosazená, bylo místo, začalo se stavět. A nová vláda s ČSSD to shodila ze stolu.

**Tu stavbu ale zastavily objektivní důvody, to nebylo politické.**

FILIP (SPORTOVCI): Byly, ale co se děje momentálně? Výkupy dalších pozemků, zbytečné ubírání financí z městského rozpočtu a schizofrenní představa, že tady postavíme nafukovací halu bez zázemí a nahradí nám to plnohodnotně halu. To je úplně nesmyslné.

### Politika se řeší

**Jste se zájmem o politiku mezi svými vrstevníky osamělí, nebo se o těchto věcech s kamarády běžně bavíte?**

MARTIN (ODS): V mé věkové skupině je to trochu ovlivněné mou sociální bublinou. Na gymplu je to přece jen téma, které se řeší. Samozřejmě ne u všech, ale tak osmdesát procent lidí politiku řeší velmi aktivně – na obědech, ve školním bufetu, kdekoli. Je to neustálé téma. Ale když mám kamarády ze středních odborných škol, jsou politikou spíš znechucení nebo z ní mají legraci. Nezajímají se, chtějí od toho dát ruce pryč. Když jste sám politik nebo se o to zajímáte, jste terčem posměchu nebo nadávek. Ale na gymnáziu je to aktivní téma a lidi mi říkají, že když do toho jdu já, podpoří třeba kvůli mně naše uskupení.

FILIP (SPORTOVCI): U vysokoškoláků je politika jedno z hlavních témat. Ať už co se tady děje s panem Babišem, nebo prezidentské volby. Když je nějaká taková situace, je to téma číslo jedna. Mezi mými přáteli. Pohybuju se i v jiných sférách, tam už se politika pohybuje na jiných úrovních, ale je to tam taky. Všeobecně je to v kategorii od 20 do 25 let opravdu jedno z hlavních témat, bavíme se o tom, diskutujeme. Mám spoustu přátel, kteří jdou teď do komunálních voleb v Brně.

**Berete svou kandidaturu jako podporu svým politickým uskupením, nebo byste opravdu chtěli usednout v zastupitelstvu?**

MARTIN (ODS): Určitě obojí. Nejdřív bylo nějaké naštvání, které se posléze přetavilo v mou osobní politickou identitu. Spousta lidí mi říkala, ať do toho jdu, ať to zkusím, že mě podpoří. A ať ukážu, co umím. Mě to zdravě namotivovalo a teď si říkám, že to zkusím. Když to nevyjde, bude to zklamání, ale když to vyjde, zkusím zapracovat a jít do toho naplno.

FILIP (SPORTOVCI): My ještě nemáme sestavenou kandidátkou, ale mou ambicí určitě je jít do zastupitelstva a pomoct městu k rozvoji. Ne abychom několik let stagnovali, nic se tady nedělo, jen se diskutovalo u stolu a nic se koncepčně neřešilo.
