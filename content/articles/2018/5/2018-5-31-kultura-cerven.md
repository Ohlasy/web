---
title: Gianniho kulturní výběr na červen
cover-photo: https://i.ohlasy.info/i/pjqsk2t.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/pjqsk2t.jpg" caption="Z loňského mandolínového festivalu" author="Tomáš Znamenáček" /%}

### HohřiceFest 2018

*Uhřice, 1.–2. června*

Několika akcemi se už v červnu začíná ohlašovat festivalová sezóna, hned v první dva dny tohoto měsíce se v Uhřicích u Boskovic koná osmý ročník HohřiceFestu. Akce se koná na hřišti za vesnicí a nabízí dva dny povětšinou alternativněji laděného hudebního programu. Mezi nejzajímavějšími interprety se objeví v pátek OTK nebo Nesbitt’s Inequality, v sobotu pak například brněnští Metronome Blues.

### Leonard Bernstein o hudbě

*Kino Panorama Boskovice, 3. června 17:00*

Do programu festivalu Concentus Moraviae, který po celý červen nabízí množství kvalitních koncertů v celkem třinácti moravských městech, byla tentokrát zařazena i projekce jednoho z televizních koncertů a přednášek z cyklu Leonard Bernstein o hudbě. Téma celého festivalu je letos Hudba a humor, proto byl vybrán šestý díl série, který nese název Humor v hudbě. Leonard Bernstein je známý především jako hudební skladatel a dirigent, v neposlední řadě ale i jako hudební popularizátor a pedagog.

### Mandolínový festival

*Zámecký skleník Boskovice, 8.–10. června*

Již druhý ročník Mandolínového festivalu pořádá v zámeckém skleníku boskovický mandolinista [Martin Krajíček](http://www.ohlasy.info/clanky/2016/04/rozhovor-krajicek.html). Celá akce je žánrově pojata poměrně široce: kapela Saturn zahraje skladby skupiny Pink Floyd, Franka Zappy nebo z repertoáru skupiny KK band; Vítek Hanulík a Karel Začal představí bleugrassovou hudbu s přesahy do swingu a jazzu; vokální kvarteto Megafon kombinuje rockový vícehlas, acappella gospel a elektroniku. Dalšími vystupujícími budou například Peter Luha a Dodo Scheiner ze Slovenska, dětská skupina z Plzně Tři grácie a samozřejmě také Martin Krajíček, který vystoupí jednak v triu s Jurajem Valenčíkem a Jurajem Stierankou, ale také s Jitkou Šuranskou a Michalem Müllerem.

### Vraždy na Kunštátském zámku

*Kulturní dům Kunštát, 8. června 18:00*

Pod názvem Vraždy na Kunštátském zámku se skrývá přednáška JUDr. Viléma Fránka a jeho hostů, která má za cíl především poodhalit nebo částečně objasnit okolnosti případu dvojnásobné vraždy, která byla spáchána přímo v prostorách kunštátského zámku v červnu 1948. Pod okny zámku bylo nalezeno mrtvé tělo jisté paní Hudcové, původem Němky, jejíž muž se nevrátil ze švýcarského symposia. Nahoře v bytě ležel její devítiletý syn usmrcený sekyrou. Probíraly se různé možnosti, k čemu přesně vlastně tehdy na kunštátském zámku došlo, jedna z pravděpodobných variant má i politické pozadí. Podle pořadatelů přednáška není vhodná pro děti.

### Pavel Steidl, Jan Vondráček

*Zámek Lysice, 11. června 19:30*

Vybrané pasáže z děl Milana Kundery v podání Jana Vondráčka a soudobá kytarová hudba Pavla Seidla budou společně tvořit program koncertu, který se v rámci festivalu Concentus Moraviae odehraje na lysickém zámku. Kunderovy texty prý přinášejí ironii, sebeironii i tragikomické polohy a měly by se posluchačům stát pobídkou k samostatnému hledání odpovědí na nabízené otázky.

### Capucine Keller, Vis Musica, Dominique Visse

*Zámek Rájec-Jestřebí, 15. června 19:30*

Další z koncertů cyklu Concentus Moraviae spadající do našeho regionu se odehraje na zámku v Rájci-Jestřebí. Komickou kantátu Rien du tout Nicolase Racota de Grandval představí kontratenorista Dominique Visse, v dalších francouzských komických perličkách raného 18. století se představí sopranistka Capucine Keller. Při poslechu prý můžeme občas získat dojem, jako by na jevišti ve skutečnosti bylo zpěváků daleko více.

### BiGy Fest 2018

*Zámek Letovice, 16. června 15:00*

Multižánrový festival BiGy Fest původně vznikl jako benefiční akce na podporu Biskupského gymnázia v Letovicích. Gymnázium bylo nakonec bohužel v roce 2012 zrušeno a první ročník festivalu byl tedy spíše formou rozloučení, akce však zaznamenala velký ohlas a na letovickém zámku se od té doby koná každoročně. Nejvýraznějšími hudebními hosty budou letos bezpochyby kapely Vltava a První hoře, kromě hlavní stage s kapelami se ovšem tradičně můžeme těšit i na DJ Stage nebo na doprovodný program sestávající z workshopů, filmových projekcí a besed.

### Drum & Ves

*Hostinec U Studny Skalice nad Svitavou, 16. června 20:00*

Historicky první vesnickou drum’n’bassovou tancovačku s názvem Drum & Ves připravili společně Basstronic Controll Crew, Mindicted Crew a Panda Unity. Akce se koná v hostinci U Studny a se svými drum’n’bassovými sety se představí Johnyx z Basstronic Control Crew, Voidsec, iGOR a Heft z Mindicted Crew, hlavními hvězdami akce budou DJ Monk z Prahy a za Panda Unity DJ Murte, který se kromě drum’n’bassu věnuje i žánrům, jako jsou dubstep nebo electro.

### Gabriel Rivano

*Zámek Lysice, 19. června 19:30*

Pokud jste nikdy neslyšeli slovo bandoneon, vězte, že se jedná o druh knoflíkové tahací harmoniky, který byl vynalezen v Německu na konci 19. století. A právě na tento nástroj bude v úterý 19. června na lysickém zámku v rámci festivalu Concentus Moraviae hrát Gabriel Rivano, zazní skladby Egberta Gismontiho a další tango evergreeny.

### Igor Ardašev

*Zámecký skleník Boskovice, 20. června 19:30*

Klavírní virtuóz [Igor Ardašev](http://www.ohlasy.info/clanky/2015/04/rozhovor-igor-ardasev.html) navštíví ve středu 20. června boskovický zámecký skleník, aby zde představil 33 variací na Diabelliho valčík opus 120 Ludwiga van Beethovena, což je podle pořadatelů festivalu Concentus Moraviae, v rámci kterého se koncert koná, mistrovské dílo pro sólový klavír plné hudebního vtipu, parodie a invence.

### Slam Poetry Exhibice

*Panský dvůr Boskovice, 23. června 14:00*

Už potřetí se v Boskovicích koná exhibice v takzvané slam poetry, což je specifický druh stand-up vystoupení, založeného především na charakteristickém stylu přednesu vlastního básnického textu. Tentokrát bude akce speciální mimo jiné tím, že se bude konat v open air prostoru Panského dvora, účast přislíbili slameři Dr. Filipitch, Kamila Kamila, Mo, Franky, Štefan Kaleta a Barunka Krabičková, ale do soutěže se můžou zapojit i odvážlivci z řad veřejnosti. Moderátorem akce bude tradičně Anatol Svahilec, během akce a po akci zahrají i DJs, konkrétně OldBoy, Nubian a Hotdogg.

### Claire Chevallier

*Zámek Rájec-Jestřebí, 26. června 19:30*

Předposledním koncertem festivalu Concentus Moraviae a zároveň posledním, který se bude konat v našem regionu, bude vystoupení francouzské klavíristky Claire Chevallier. Program bude sestávat ze skladeb francouzských skladatelů Erika Satieho a Francise Poulenca a stejně jako všechny koncerty letošního ročníku festivalu se zaměří především na rafinovaný hudební humor.
