---
title: Gianniho kulturní výběr na květen
cover-photo: https://i.ohlasy.info/i/vcwtns8.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/vcwtns8.jpg" caption="Záběr z filmu Křižáček" /%}

### Boskovické běhy

*Masarykovo náměstí Boskovice, 1. května*

Přestože se může zdát překvapivé, že do kulturního výběru zařazujeme akci, jejíž hlavní náplň je především sportovní, v případě Boskovických běhů tak nečiníme poprvé – a věřím, že ani naposledy. Pořadatelé této akce totiž zpravidla jako hlavní bod doprovodného programu přichystají velmi zajímavá jména: v nedávných letech tu vystupovaly například legendární kapely Progres 2 nebo Synkopy 61. Letošním hlavním hudebním hostem bude Yo Yo Band, patrně první skupina, která se u nás začala soustavně věnovat jamajskému reggae. Yo Yo Band vystoupí ve 14 hodin, v 18 hodin se můžeme tradičně těšit na místní Karlovy hračky, jejichž skladba Za holkama běhaj hoši byla napsána přímo pro Boskovické běhy.

### ConTRIOlogy

*Synagoga maior Boskovice, 2. května 19:00*

Do repertoáru ze soudobé klasické hudby v podání brněnského uskupení ConTRIOlogy budeme mít možnost se zaposlouchat ve středu 2. května v boskovické synagoze. Hudební trio ConTRIOlogy v obsazení cimbál, akordeon a zpěv vzniklo na podzim roku 2016 v prostředí brněnské Janáčkovy akademie múzických umění a tvoří je cimbalista Michal Grombiřík, akordeonistka Žaneta Vítová a zpěvačka Jana Vondrů.

### Z melodie do melodie

*Sokolovna Boskovice, 15. května 19:00*

Květnový koncert Symfonického orchestru města Boskovice nese název Z melodie do melodie a představí populární filmové melodie z filmů a seriálů jako Četnické humoresky, Harry Potter, Kmotr, Indiana Jones nebo Piráti z Karibiku. Orchestr vedou Tomáš Pléha a Dominik Pernica a boskovickému publiku se zatím představil na dvou koncertech se skladbami z období baroka, klasicismu a romantismu.

### Křižáček

*Kino Panorama Boskovice, 16. května 19:30*

Historickou road-movie s názvem Křižáček, kterou natočil režisér Václav Kadrnka na motivy básně Jaroslava Vrchlického, uvede boskovické Kino Panorama ve středu 16. května. Původní hudbu k filmu složili a nahráli [manželé Irena a Vojtěch Havlovi](http://www.ohlasy.info/clanky/2018/04/rozhovor-havlovi.html), hlavní role rytíře Bořka, který utíká z domova v touze dosáhnout Svaté země, se zhostil Karel Roden. Film by měl být charakteristický především pomalým tokem času a netradičním důrazem na obrazovou a zvukovou stránku díla. Filmu bude předcházet hudební vystoupení manželů Havlových, kteří se následně i s režisérem snímku boskovické projekce zúčastní.

### Zamilovaný sukničkář

*Kulturní dům Letovice 17. května 19:00*

Lukáše Vaculíka v  hlavní roli komedie s názvem Zamilovaný sukničkář budeme mít možnost vidět ve čtvrtek 17. května v kulturním domě v Letovicích. Jedná se o frašku s množstvím komediálních situací a překvapivým koncem a Lukáš Vaculík si zde zahrál Harryho Douglase, záletného amerického velvyslance ve Velké Británii.

### Petr Bernard: Štětcem a barvami

*Galerie Otakara Kubína Boskovice, 19. května 15:00*

V sobotu 19. května v 15 hodin bude v Galerii Otakara Kubína v Boskovicích slavnostně zahájena výstava obrazů Petra Bernarda s názvem Štětcem a barvami. Výstavu uvede Jaroslav Matějka, recitovat bude Eliška Kudláčková, v hudebním programu s kytarou a zpěvem vystoupí Martina Stloukalová (kytara, zpěv). Petr Bernard pochází z Českosaského Švýcarska, je žákem akademického malíře Břetislava Kmenta a dodnes čerpá zkušenosti z odborné literatury a dostupných medií i konzultacemi s přáteli výtvarníky. Do obrazů podle svých slov vkládá představu o zobrazeném předmětu, ať již je jím krajina, zátiší nebo člověk, a snaží se tak o zachycení povahy, pocitu a poselství zobrazeného. Výstava potrvá do neděle 10. Června.

### Marketa Králová: Cesta k Podchlumí a jiné práce

*Galerie Kunšt, 19. května 16:00*

V sobotu 19. května bude v kunštátské galerii Kunšt zahájena výstava pražsko-kunštátské grafičky Markety Králové s názvem Cesta k Podchlumí a jiné práce. Výstava zahrnuje jednak ukázky z autorčiny ilustrátorské práce, jednak kresbou a leptem zpracované přírodní motivy přecházející do geometrické abstrakce. Úvodní slovo na vernisáži pronese Vít Ondráček a výstava potrvá do 9. srpna letošního roku.

### Dasha a Pajky Pajk Quintet

*Sokolovna Boskovice, 20. května 19:00*

Pokud byl někdo zklamaný, že dubnový koncert zpěvačky Dashi a Pajky Pajk Quintetu byl zrušen, může se nyní radovat z náhradního termínu. Dasha je držitelkou ceny Thálie za rok 2010, věnuje se převážně muzikálu a swingu a se skupinou Pajky Pajk Martina Kumžáka vystupuje například i v mnohých televizních pořadech. Známá je i jako spolumoderátorka rozhlasového Klubu Evergreen nebo jako vokalistka Karla Gotta.

### Melodie, které milujeme

*Hudební sál boskovického zámku, 24. května 19:00*

Koncert mladé talentované zpěvačky Karolíny Žmolíkové je dalším vystoupením, které bylo zařazeno do cyklu Kruh přátel hudby. Repertoár koncertu je sestaven ze známých operních, muzikálových, ale i operetních árií a písní, třešničkou na dortu jsou například písně G. Gershwina, při kterých zpěvačka může ukázat, že je výbornou interpretkou nejen operních árií, ale i hudby 20. století.

### 2. Boskovické zpěvobraní

*Nádvoří boskovického zámku, 26. května 13:00*

Již druhý ročník nesoutěžní přehlídky pěveckých sborů se koná v sobotu 26. května na nádvoří boskovického zámku. Pozvání Františka Ostrého tentokrát přijaly sbory Lumír z Brna, Carpe Diem z Letovic, Nota a Malá Nota z Boskovic, jevíčské Cantilo Fermáta z Moravské Třebové, Choirchestra z Brna, pražská Musica Oeconomica Pragensis, Spevácky zbor slovenských učiteľov ze slovenských Levic a samozřejmě vystoupí i pořádající smíšený pěvecký sbor Janáček z Boskovic.

### Agent Vian/Moje StB

*Muzeum regionu Boskovicka, 29. května 18:00*

Pod názvem Agent Vian/Moje StB se skrývá beseda s režisérem Viktorem Portelem, kterou budeme mít možnost navštívit v úterý 29. května v boskovickém muzeu. Název odkazuje k jednomu z dílů televizního dokumentárního seriálu Příběhy 20. století, který konfrontuje výpovědi těch, kteří se zapletli s tajnou policií nebo pro ni sami dobrovolně pracovali, s těmi, již spárům StB unikli anebo jí byli perzekvováni.
