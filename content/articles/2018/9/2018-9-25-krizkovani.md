---
title: Hlas pro kandidáta je především hlasem pro stranu
perex: Volební systém pro komunální volby má svá specifika a není úplně snadné mu porozumět. Často dochází k mylnému dojmu, že můžeme rozdat hlasy lidem napříč stranami a kdo jich nasbírá nejvíc, uspěje.
cover-photo: https://i.ohlasy.info/i/lllezgo.jpg
author: Tomáš Trumpeš
category: zpravodajství
tags: politika volby2018
---

*Volební systém pro komunální volby má svá specifika a není úplně snadné mu porozumět. Často dochází k mylnému dojmu, že můžeme rozdat hlasy lidem napříč stranami a kdo jich nasbírá nejvíc, uspěje. Pro objasnění, jak to celé skutečně funguje, jsme zvolili formu otázek a odpovědí.*

{% photo src="https://i.ohlasy.info/i/lllezgo.jpg" author="Tomáš Znamenáček" %}

**Volíme v komunálních volbách lidi, nebo strany?**

Máme určitý vliv i na to, kdo se za jednotlivé sestavy do zastupitelstva dostane, ale v zásadě volíme kandidátky jako celek.

**Jak to? Mám přece 27 hlasů a můžu je dát, komu chci.**

No to ano. Ale primárně to nerozhoduje o tom, jestli se tento konkrétní člověk do zastupitelstva dostane.

**Takže to není tak, že voliči rozdělí své hlasy a kdo z kandidátů jich dostane nejvíc, dostane se do zastupitelstva?**

To vůbec ne. Důležité je, kolik strana získá mandátů a kteří kandidáti splní kvótu pro posun na kandidátce. Pro představu – v roce 2014 stačilo Josefu Opatřilovi z KSČM na zisk zastupitelského mandátu celkem 481 hlasů, zatímco Zdeněk Jindra, který hlasů získal 1058, skončil až jako sedmý náhradník ČSSD.

**Jak je to možné?**

Nejprve se sečtou všechny hlasy, které strana získala. První důležitá věc je, jestli překročí celkovou hranici 5 procent. Pokud ano, vypočítá se, kolik získala zastupitelských mandátů. A pak se teprve určí, kdo konkrétně ty mandáty získal.

**A na to je ta kvóta?**

Ano. Nefunguje to zkrátka ani uvnitř konkrétní strany tak, že by se kandidáti jen seřadili podle toho, kdo získal kolik hlasů. K tomu, aby se pořadí na kandidátce změnilo, musí daný kandidát překročit kvótu – ta se vypočítá jako průměr získaných hlasů na jednoho kandidáta plus deset procent.

**Jak to v praxi funguje?**

Vlastně docela přísně. Překročit tu kvótu není až tak jednoduché, zejména pokud má strana hodně věrných voličů, kteří ji volí jako celek, a tudíž jsou rozestupy mezi jednotlivými kandidáty malé.

**Takže kolika kandidátů se to týká?**

Kvótu pro posun na kandidátce minule splnilo celkem 52 kandidátů, což je necelá čtvrtina. Průměrně 6,5 kandidáta v každém uskupení. Mezi nimi je ale většina těch, kteří byli tak jako tak na prvních místech kandidátky, takže to vlastně nepotřebovali.

**Kolik lidí voliči teda reálně do zastupitelstva vykřížkovali?**

Díky křížkování získalo mandát 5 zastupitelů z 27. Jinými slovy pokud by neexistovalo křížkování a strany získaly stejný počet mandátů, usedlo by v zastupitelstvu 22 stejných lidí a 5 jiných – dva z ODS, po jednom z ANO, KDU a Sportovců. U Topky, komunistů a ČSSD nepřineslo křížkování žádnou změnu.

**Ale vždyť přece vždycky existují nějací skokani voleb, ne?**

Existují. Ale jsou to v podstatě výjimky potvrzující pravidlo. A ani oni neskáčou z nějakých moc spodních míst na kandidátce.
V minulých volbách dokázala Sáša Živná skočit ze 14. místa kandidátky. V předminulých volbách Milada Hudcová z 10. místa kandidátky a Martin Nerud z 11. místa kandidátky. Jinak se skáče jen v horních patrech, pořadí se mění v podstatě do šestého, sedmého místa, podle toho, kolik má strana mandátů.

**Do kterého místa na kandidátce má tedy vůbec smysl kandidáty křížkovat?**

S mírnou nadsázkou řečeno: křížkovat někoho vyloženě jako osobnost, ne jako hlas pro stranu dále než na cca 7. místě kandidátky má v Boskovicích smysl pouze v případě, že se jedná o středoškolského pedagoga.

**Takže abych to shrnul – i křížek, který dám třeba jen jednomu člověku z určité kandidátky, dávám hlavně té straně?**

Je to tak. A čím níž na kandidátce ten člověk je, tím víc toto pravidlo platí.

**A má cenu křížkovat lídra?**

To naopak rozhodně má. Lídři jsou vlastně docela ohrožení, protože na prvních místech kandidátky se pořadí může měnit nejpravděpodobněji. Takže pokud strana získá dva nebo tři mandáty, může se o ně svést třeba v první pětce docela těsný boj.

**Ostatně to jsme také viděli minule v Boskovicích?**

Přesně tak. O mandát přišli lídři František Sivera a Luděk Řehoř, ale ani Hana Nedomová nebo Radek Mazáč neudrželi pozici jedničky. Františku Siverovi mandát unikl o pouhých 8 hlasů.

**Takže nějaký vliv zase křížkování na volby má.**

U výrazných osobností a v horních patrech kandidátky.

**Co vlastně zvýhodňuje kandidáty v horní části kandidátky, že je pro ně snazší hlasy získat a tu kvótu překročit?**

Jsou to hlasy voličů, kteří kombinují obě možnosti volby – a křížkují jak stranu, tak další kandidáty jiných stran.

### Tři způsoby volby

**Takže volit můžu celkem třemi způsoby?**

Ano. Ten nejsnazší je, že dám křížek – nikoli kroužek, jak je to obvyklé u jiných voleb – jedné konkrétní straně do rámečku u názvu strany. Mých 27 hlasů se tím pádem připočte všem jejím kandidátům.

**Nebo volím jen lidi z různých kandidátek?**

Přesně tak. Vyberu si 27 lidí napříč kandidátkami a každému z nich dám jednotlivě do rámečku před jménem svůj křížek, opět tedy nekroužkuji, ale křížkuji.

**Musím uplatnit všech 27 svých hlasů?**

Ne, ale ostatní hlasy propadnou. Je to zajímavé, ale v minulých volbách takto voliči nechali v Boskovicích propadnout docela dost hlasů – v průměru to vychází tak, jako by každý volič využil jen 24 hlasů a 3 zahodil.

**Co když zakřížkuju víc lidí než 27?**

Na to pozor! V tom případě totiž váš hlasovací lístek komplet propadne.

**A ta kombinovaná volba?**

To znamená, že dám křížek konkrétní straně, ale kromě toho si vyberu ještě několik kandidátů z jiných stran a těm dám křížek taky. Strana, kterou jsem volil, tak obdrží o to menší počet hlasů. Takže když zaškrtnu jednu stranu a 10 kandidátů jinde, dostane ta strana 17 hlasů.

**A ty se započítají komu?**

To je právě ono – započítají se kandidátům odshora. Takže čím je kdo na kandidátce výš, tím víc hlasů od voličů, kteří volí tuto kombinovanou metodou, dostane. A těm ostatním se výrazně snižuje šance překročit kvótu pro posun na kandidátce, a tudíž možnost někoho přeskočit.

**Co když zakřížkuji stranu a ještě dám křížky některým jejím kandidátům? Tím bych to ovlivnil, ne?**

Neovlivnil. V tomto případě se hlasy zakřížkovaným kandidátům nepočítají. Pokud zakřížkuji stranu, hlasy se jejím kandidátům zkrátka vždy počítají odshora.

**Mimochodem kolik lidí volí čistě jen politické strany?**

Úplně přesně to nevíme. Ale jistým způsobem se to dá odhadnout.

**Jak?**

Když se podíváme, kdo má na kandidátce úplně nejméně absolutních hlasů, je dost pravděpodobné, že je to někdo, koho voliči takřka nekřížkovali, a tudíž má hlasy právě jen od těch, kteří volili stranu jako celek.

**A co z tohoto odhadu vyplývá?**

Že v Boskovicích volí touto nejjednodušší metodou – pouhým zaškrtnutím strany – asi dvě třetiny voličů. Tedy rozhodně ne víc.

**To je docela dost.**

Taky nás to překvapilo. Je vidět, že čistá stranická podpora má i v komunálních volbách silný vliv.

**A kdo má nejvěrnější voliče?**

Minule to byli komunisté a lidovci. Nejméně skalních příznivců, kteří straně odevzdají všechny své hlasy, měli Sportovci a TOP 09.

**Ještě mě zajímá, kolik je vlastně v Boskovicích voličů a kolik jich stana potřebuje, aby překročila pětiprocentní hranici a do zastupitelstva se dostala.**

Oprávněných voličů je v seznamu přes 9 tisíc. Vzhledem k volební účasti, která se v komunálních volbách v Boskovicích pohybovala minule a předminule okolo 45 procent, je to něco přes 4 tisíce voličů. S jistým zkreslením tedy můžeme říct, že pokud strana získá 200 věrných voličů, kteří dají hlas pouze jí, má vyhráno a do zastupitelstva se dostane.
