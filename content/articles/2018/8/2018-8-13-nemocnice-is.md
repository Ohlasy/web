---
title: Boskovická nemocnice řeší náhlý problém kvůli klíčovému informačnímu systému
perex: Společnost CompuGroup Medical plánuje ukončit podporu informačního systému, bez kterého se nemocnice neobejde.
cover-photo: https://i.ohlasy.info/i/jgea7di.jpg
author: Marek Osouch
category: zpravodajství
---

*Nemocnice Boskovice se po čase dostala do bližšího kontaktu se svým bývalým jednatelem Danem Navrátilem. Firma, ve které dnes Navrátil šéfuje, totiž nemocnici plánuje ukončit podporu klíčového informačního systému. Posledního července se kvůli tomu sešli mimořádně i boskovičtí radní.*

{% photo src="https://i.ohlasy.info/i/jgea7di.jpg" author="Tomáš Znamenáček" %}

Nemocniční informační systém, zkráceně NIS, je pro každou nemocnici naprosto nepostradatelným. Výjimkou není ani nemocnice v Boskovicích. „NIS je srdcem IT nemocnice, uchovává veškerá data pacientů za minulá období, umožňuje komunikaci mezi odděleními, nemocnicemi a co je klíčové, i mezi nemocnicemi a zdravotními pojišťovnami,“ vysvětlil statutární zástupce jednatele boskovické nemocnice Dan Štěpánský.

Zejména jsou důležitá poslední slova o komunikaci mezi nemocnicí a pojišťovnami. Nevykáže-li nemocnice v NIS výkony, nedostane za ně peníze. Teď ale musí boskovická nemocnice a stejně tak další řada nemocnic v Česku i na Slovensku, například Úrazová nemocnice v Brně nebo Vojenská nemocnice, řešit problém. Společnost CompuGroup Medical (CGM), která software pro NIS nemocnicím dodává, všem najednou řekla, že informačnímu systému ukončí jakýkoliv servis a podporu, bez nichž není možné systém provozovat.

Pro Boskovice je situace o to pikantnější, že ve firmě CGM sedí v křesle jednatele bývalý šéf boskovické nemocnice Dan Navrátil. V květnu 2016 se stal ředitelem divize této německé firmy pro Česko a Slovensko, od prosince minulého roku je také jedním z jednatelů české pobočky CGM. A právě loni v prosinci ještě se současným jednatelem boskovické nemocnice Milošem Janečkem sepisoval dodatek ke stávající smlouvě na zajištění technologie e-receptu.

### Koncem prosince sepsali dodatek ke smlouvě, v lednu přišla zpráva o konci spolupráce

Datum na [dodatku zveřejněném v registru smluv](https://www.hlidacstatu.cz/Detail/4535980) je 29. prosinec 2017. O pár dní později se ale boskovická nemocnice dozvěděla, že se může s klíčovým informačním systémem rozloučit. „Firma nás v lednu 2018 písemně informovala o rozhodnutí nepokračovat v podpoře stávajícího systému. Podle tohoto dopisu a dalších jednání se takto rozhodl vlastník CompuGroup Medical Česká republika v rámci své business strategie,“ sdělil Dan Štěpánský.

Dan Navrátil za CGM nechtěl nenadálou situaci blíže komentovat. „Jde o obchodní rozhodnutí,“ řekl redakci Ohlasů jen velmi krátce. Podle něj ale firma s boskovickou nemocnicí neměla žádné problémy, že by za ukončením spolupráce stály nějaké neshody mezi oběma institucemi. Ani Štěpánský nemluví o žádných potížích, které by sama nemocnice zaznamenala.

Firma v čele s Navrátilem plánuje podle informací ze zápisů z jednání boskovických radních ukončit podporu systému k 1. lednu příštího roku. Do té doby tak musí zavést nemocnice nový NIS, aby v dnešní době mohla vůbec fungovat. Ten stávající nemůže nikdo jiný provozovat. 

Po tak dlouhé době sice není podle předsedy České společnosti zdravotnické informatiky a vědeckých informací Martina Zemana neobvyklé, že nemocnice mění hlavní NIS, pro nemocnici v Boskovicích nebo i ty brněnské je ovšem současná situace o to horší, že od německé firmy, které patřila dříve značná část českého trhu, přišla informace o ukončení spolupráce náhle a nečekaně.

### Do výběrového řízení se nikdo nepřihlásil

Nemocnice v Boskovicích proto vypsala výběrové řízení. Nicméně až v květnu, přestože o dopise od CGM podle slov Štěpánského věděla od ledna. „Vypsat výběrové řízení tohoto typu a rozsahu není až tak úplně jednoduchá věc, zejména v kontextu přípravy relevantní dokumentace a celého schvalovacího procesu napříč uživateli,“ prohlásil a doplnil, že informace z ledna byly jen ve formě sdělení, nikoli formální výpovědi.

V červenci, kdy po květnovém vypsání skončilo podávání nabídek, se tak sešla devítičlenná komise, aby posoudila doručené nabídky a vybrala toho nejlepšího. Do výběrového řízení se ale nikdo nepřihlásil. Nemocnici tak nezbylo nic jiného, než vypsat výběrové řízení znovu, a to co nejdříve. Stalo se tak hned den uplynutí lhůty pro podání námitek 20. července. Nově mohou uchazeči podávat nabídky do 27. srpna. Tento den se tak uvidí, zda se tentokrát někdo přihlásí ze zhruba desítky firem v Česku, která podobné systémy dodává.

Zmíněný 27. srpen je také datum těsně před plánovaným řádným jednáním rady. Za den se ale nestihne pro radní připravit materiál, aby mohli rozhodnout o této zakázce pro nemocnici za odhadovanou částku 7,2 milionu včetně čtyřletého servisu. Další jednání rady do konce volebního období už není v plánu, nicméně nemocnici tlačí čas. Posledního července se proto radní mimořádně sešli, aby současnému jednateli nemocnice dali výjimku, že může o dodavateli nového NIS rozhodnout sám. Radu poté jen informuje.

Podle pravidel přitom může jednatel bez radních jakožto členů valné hromady nemocnice rozhodovat jen o zakázkách takového typu, jako je NIS, v ceně do jednoho milionu. Vítěze v dražších zakázkách musí schvalovat radní. Například letos rozhodli o zakázce za zhruba poloviční částku, tedy čtyři miliony, než má být NIS.

### Současný systém zaváděli v nemocnici více než rok, teď mají tři měsíce

Otázkou ovšem, jestli nemocnice vše do konce roku stihne. Stávající NIS totiž nemocnice podle [údajů ve věstníku veřejných zakázek](https://old.vestnikverejnychzakazek.cz/cs/Searching/SearchByAuthority?ic=26925974&formId=0&size=20&page=3) soutěžila nejméně třikrát. Začala v létě 2006, dodavatele vybrala v květnu 2007 a v ostrém provozu systém začal fungovat až od roku 2008, tedy po více než roce od prvního výběrového řízení. Dnes má nemocnice, dá se říct, tři měsíce.

Podle Martina Zemana nelze jednoduše odpovědět, jak rychle se nový NIS dokáže v nemocnici zavést. „Může to trvat od tří měsíců do zhruba dvou let. Existují výjimky, kdy to je provedeno rychleji, ale to je zřídka, a kdy naopak ještě pomaleji. Na rychlost procesu působí řada proměnných,“ řekl a zopakoval, že si dnes nelze představit nemocnici v Česku, která by kromě havarijních situací mohla bez takového systému poskytovat zdravotní péči.

Podle statutárního zástupce jednatele Nemocnice Boskovice se však podaří data ze starého do nového systému převést v řádu týdnů. Déle naopak bude trvat vyškolit na nový systém všechny lékaře a další pracovníky, kteří s NIS pracují.

Štěpánský nicméně zároveň prozradil, že firma CGM nakonec možná prodlouží termín výpovědní lhůty až za první leden, tedy že bude podporovat systém o něco déle. Sám si s Danem Navrátilem volal a o problému s ním hovořil. „Ujišťoval mě, že nejde o nic jiného než rozhodnutí německého vlastníka, česká pobočka je k nám vstřícná, vše společně řešíme,“ doplnil.

V souvislosti s koncem stávajícího NIS je zajímavá také osmimilionová dotace města pro nemocnici. V červnu na schůzi zastupitelů, tedy ihned po vypsání výběrového řízení na NIS, boskovická starostka Hana Nedomová (ČSSD) předložila nečekaný návrh přesunout peníze z plánované přetlakové sportovní haly do nemocnice na přístrojové vybavení. Necelých osm milionů má podle odhadu stát také nový NIS. Tyto peníze tak na něj musí nemocnice ve svém rozpočtu vyčlenit místo toho, aby je případně mohla investovat do přístrojů – na což teď dostala zhruba tutéž částku  z městského rozpočtu. Dan Štěpánský ale možnou spojitost s koncem stávajícího NIS odmítl. „Nemocnice nebude platit rovnou celou částku, čtyřletý servis se bude platit postupně,“ prohlásil. Dodal také, že nákup NIS budou chtít částečně proplatit v dotaci z Integrovaného regionálního operačního programu.
