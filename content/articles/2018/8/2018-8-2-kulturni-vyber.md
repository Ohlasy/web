---
title: Gianniho kulturní výběr na srpen
cover-photo: https://i.ohlasy.info/i/yy3fait.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/yy3fait.jpg" caption="Acoustic Fields vystoupí 18. srpna na Festiválku bez bojů a válek" /%}

### BOSKOfest

*Zámek Boskovice, 4. srpna 12:00*

Mezi letními festivaly se letos objevila jedna novinka, akce s názvem BOSKOfest, která se koná v sobotu 4. srpna na boskovickém zámku. Jako hlavní hvězdy mezi účinkujícími se představí Iné kafe, Michal Hrůza nebo Tata bojs, těšit se ovšem můžeme například i na místní Karlovy hračky.

### Promenádní sezóna

*Park u zámeckého skleníku Boskovice, 5., 12., 19. a 26. srpna 15:00*

Dalšími koncerty v parku u zámeckého skleníku pokračuje v srpnu boskovická promenádní sezóna. V rámci tohoto cyklu vystoupí v neděli 5. srpna dechový soubor Boskověnka, v neděli 12. srpna brněnská skupina eLiška, kombinující prvky lidové hudby a elektroniky, v neděli 19. srpna se můžeme těšit na akustické vystoupení místní bigbítové kapely Třetí zuby a nakonec 26. srpna na Kunštátskou dechovku.

### Karel Ševčík, Jan Jánský

*Galerie Kunšt, 10. srpna 16:00*

V Kunštátské Galerii Kunšt bude v pátek 10. srpna slavnostně zahájena výstava brněnských keramiků Karla Ševčíka a Jana Jánského. Zároveň se jedná o poslední výstavu Galerie Kunšt v prostorech na kunštátském náměstí.

### 7. Filmový víkend ČSFD

*Letní kino Boskovice, 10.–11. srpna*

Již podruhé se v boskovickém letním kině bude konat Filmový víkend ČSFD, který se sem loni přesunul z Turnova, kde se konalo předchozích pět ročníků. Letošní program je zaměřen především na mainstreamovou filmovou produkci, diváci budou mít možnost zhlédnout například komiksové snímky Ant-Man a Wasp nebo Avengers, dále Solo: Star Wars Story nebo Jurský svět.

### BlacKkKlansman

*Kino Panorama, 17. srpna 20:00*

Americký černošský režisér Spike Lee proslul svými filmy, kde se věnuje především tématu postavení Afroameričanů ve společnosti, výjimkou není ani jeho nejnovější počin s názvem BlacKkKlansman. Vychází ze skutečných událostí ze života Rona Stalwortha, historicky prvního černocha v řadách coloradské policie, kterému se podařilo proniknout dokonce i do struktur Ku-Klux-Klanu. Hlavní roli ztvárnil syn slavnějšího Denzela Washingtona, John David Washington.

### Festiválek bez bojů a válek

*Šapitó za boskovickým muzeem, 18. srpna 15:30*

Zatímco BOSKOfest se letos koná poprvé, Festiválek bez bojů a válek má v Boskovicích již dlouholetou tradici. Letošní ročník se odehraje v sobotu 18. srpna v šapitó za muzeem, kde vystoupí mimo jiné Martin Kyšperský z brněnské kapely Květy, kapely Acoustic Fields, VOODOOYOUDO nebo Listolet z Brna, ale také folk-punkové uskupení Bohemian Betyars z Maďarska.

### Benefiční koncert pro Nadační fond Františka Buriana

*Zámek Kunštát, 26. srpna 18:00*

V neděli 26. srpna se v pilastrovém sále kunštátského zámku koná Benefiční koncert pro Nadační fond Františka Buriana. Program s názvem Pohádky, mýty, legendy představí houslistky Natalie Kulina a Francisca Portugal, které společně tvoří duo s názvem Grimm Duette.
