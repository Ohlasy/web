---
title: Svitávka a Kuřim otevírají sportovní haly
perex: V Kuřimi čekali na sportovní halu od 50. let minulého století, ve Svitávce ji dokázali postavit během posledních dvou let. Rozdíl je také v částce, kterou obce za stavbu haly zaplatily. Jedno je ale spojuje – sportovní haly Kuřim i Svitávka v těchto dnech otevírají.
cover-photo: https://i.ohlasy.info/i/cizfm2t.jpg
author: Marek Osouch
category: zpravodajství
---

*Zatímco v Kuřimi čekali na sportovní halu od 50. let minulého století, ve Svitávce ji dokázali postavit od první dohody mezi zastupiteli během posledních dvou let. Rozdíl je také v částce, kterou obce za stavbu haly zaplatily. Jedno je ale spojuje – Kuřim i Svitávka nové prostory pro sportovce v těchto dnech otevírají.*

{% photo src="https://i.ohlasy.info/i/pivdmpi.jpg" author="FB městysu Svitávka" /%}

### Svitávka

Žáci ve Svitávce mířili na rozcvičku roky do tělocvičny, do které zatékalo, špatné byly záchody, elektroinstalace, topení muselo jet naplno, aby se vůbec vytopila. Stav už byl tak havarijní, že na začátku roku 2016 začalo vedení Svitávky řešit, co s tím.

Možností byla oprava, výstavba nové tělocvičny, nebo větší haly. Nakonec se zastupitelé v červnu 2016 rozhodli pro třetí variantu a odsouhlasili zadání projektu. Zjistilo se mimo jiné totiž, že v plášti stávající tělocvičny je azbest. „Šatny, parkoviště, to by bylo stejné v obou případech, ale větší varianta umožní lepší využití pro sportovce,“ vysvětlil starosta Svitávky Jaroslav Zoubek (nez.).

Dělníci na stavbu nastoupili v září 2017 a letos v červnu měli novou halu hotovou. Vše šlo podle harmonogramu, nenastalo žádné zdržení. Teď o prázdninách už proto probíhá zkušební provoz a na konec srpna je plánované slavnostní otevření haly. „Odhad ceny byl 43 milionů, vysoutěžená 34,7 milionů a skutečnost je 34,1 milionu korun,“ vyjmenoval starosta Svitávky s tím, že cena obsahuje vybavení haly, kompletní demolici staré tělocvičny, výstavbu parkoviště s příjezdovou komunikací a také inženýrské sítě. Loni dokázala Svitávka zaplatit 14,5 milionu z vlastních úspor, letos si už musela vzít 20 milionů úvěr. S žádosti o dotaci na stejnou částku u ministerstva školství totiž neuspěla. Dostala jen půl milionu na vybavení posilovny od Jihomoravského kraje.

Halu budou v první řadě využívat žáci školy a spolky a sportovní kluby ze Svitávky. Pak bude také sloužit i dalším zájemcům z okolí. „Splňuje požadavky na veškeré sálové sporty: florbal, futsal, házenou, tenis, volejbal, kolovou, basketbal či badminton. Součástí haly je také posilovna, malý sál pro cvičení, které nepotřebuje velkou plochu, například pilátes, jóga nebo stolní tenis,“ přiblížil Zoubek.

Plocha haly se dá také rozdělit na dvě nebo tři menší části. Zároveň tak může sportovat více spolků. Tomu odpovídá i počet šaten, kterých je celkem devět. „Počítáme s tím, že se v hale budou konat také nejrůznější turnaje,“ poznamenal starosta. V hale je proto také hlediště přibližně pro 200 diváků. „A počítáme i s využitím pro kulturní akce,“ doplnil.

Kolik bude městys stát ročně provoz haly, zatím není starosta schopen říci. Záleží podle něj na zájmu a vytíženosti haly. Při projektování však podle něj byl kladen důraz na co nejmenší spotřebu energií. Celkově je s výsledkem spokojený, protože hala naplnila jejich představy. Postavit podobnou stavbu takto rychle, kdy se mu podařilo vyřídit nezbytná povolení během jednoho roku, a levně by podle něj už dnes nebylo možné. „V současné době je to při navýšení ceny stavebního materiálu, mezd nebo inflaci už nereálné,“ míní starosta a dodává, že je hala nominovaná na komunální stavbu roku.

{% photo src="https://i.ohlasy.info/i/cizfm2t.jpg" author="FB města Kuřim" /%}

### Kuřim

Na rozdíl od Svitávky čekala Kuřim – podobně velká jako Boskovice – na sportovní halu mnohem déle. A déle trvala i její výstavba. Původně přitom už měla hala sloužit sportovcům od letošního jara. Podle starosty Kuřimi Draga Sukalovského (STAN) jsou ale důvody zdržení omluvitelné, protože se dohodli se soukromými investory na dalších dvou stavbách ve sportovním areálu – zimním stadionu a hotelu.  „Z tohoto důvodu bylo nutno přepracovat projekt technické a dopravní infrastruktury a získat potřebná povolení tak, aby vše vyhovovalo všem plánovaným stavbám, což vzhledem k rozsahu změn trvalo poměrně dlouho,“ tvrdí starosta.

Historie stavby sportovní haly sahá daleko minulosti. Poprvé se začalo v Kuřimi mluvit o sportovní hale už v roce 1954. V 80. letech byla hala zakreslena do plánů sportovního areálu, nicméně přednost dostala stavba krytého plaveckého bazénu. A tak na halu kuřimští sportovci čekali dál. Znovu o ní začali v Kuřimi mluvit před devíti lety s tím, že hala bude do dvou let.

V roce 2009 vypsali [architektonickou soutěž](https://www.cka.cz/cs/souteze/vysledky/hala_kurim), z níž vzešla konečná podoba haly. „Myslím, že se soutěží a vítězným návrhem můžeme být spokojeni, byť byl návrh následně v procesu přípravy ještě upravován,“ sdělil starosta s tím, že dorazilo 71 návrhů a soutěž je celkově vyšla na 639 tisíc. „Takovou soutěž jsme tehdy vyhlásili vůbec poprvé, a kromě sportovní haly byla také na [kulturní dům](https://www.cka.cz/cs/souteze/vysledky/kd_kurim). Považovali jsme totiž jak novou sportovní halu, tak rekonstrukci kulturního domu za zásadní stavby, které významně ovlivní tvář města. Chtěli jsme tedy, aby výsledek byl co nejlepší,“ vysvětlil Sukalovský.

Úpravy vítězného návrhu, které starosta zmínil, nastaly kvůli ceně. A tím se také celá stavba zdržela. Původní projekt byl velmi ambiciózní, když počítal s cenou 220 milionů. Mimo jiné hlediště mělo být až pro 900 diváků. Upravená studie z roku 2012 měla za úkol stlačit cenu pod 80 milionů. Soutěž na zhotovitele haly až o čtyři roky později v roce 2016, kdy byl hotový projekt a změny územního plánu, které stavbu opět zdržely, snížila cenu dále na 66 milionů. Ta však v konečném výsledku naroste. Starosta konečnou cenu nechtěl komentovat, že ji ještě nedokáže říci kvůli pokračujícím pracím na infrastruktuře. Sečtením částek za vícepráce z mnoha dodatků uzavřených k původní smlouvě už však cena převýšila zmiňovaných 80 milionů.

„Nárůst ceny byl z několika důvodů. Tím nejzásadnějším bylo zvýšení stropu haly z osmi na deset metrů, přece jenom osm metrů je pro většinu sportů nepříliš komfortních. Dále se na zvýšení ceny podílela některá technická vylepšení a také změny sítí, příjezdové komunikace a parkovišť, které pramenily z rozhodnutí postavit zde kromě haly i zimní stadion a hotel,“ prohlásil kuřimský starosta.

Hned na podzim 2016 po podepsání smlouvy se stavební firmou začaly první hrubé terénní úpravy. Stavba se pak více rozběhla v dalším roce a teď je vše těsně před předáním k užívání. Sportovci v ní mají začít běhat letos od září. Primárně budou novou halu využívat sportovní oddíly z Kuřimi, tedy především házenkáři, florbalisté, futsalisté, ale také judisté a další oddíly a kroužky.

„Hala vyhovuje svými rozměry a vybavením prakticky všem halovým sportům, jsou zde nainstalované třeba sklopné basketbalové koše nebo je možné instalovat zapuštěné koše pro korfbal. Je také možné halu rozdělit sítěmi na třetiny a využívat tedy pouze její část, pochopitelně za nižší nájem,“ přiblížil starosta Kuřimi s tím, že mají sportovci k dispozici šest šaten a diváci 400 míst v hledišti. Parkoviště u haly pak má kapacitu 200 parkovacích míst.

Kuřim na stavbu haly žádala o dotaci, uspěla a měla dostat 20 milionů. Nakonec ale kvůli dotační aférám na ministerstvu školství kolem fotbalového bosse Miroslava Pelty byl celý dotační titul zrušen a do Kuřimi nedotekla z ministerstva ani koruna. Vše si tak hradí z vlastních peněz. Úvěr na halu i na další investice si ale plánují brát.

Peníze také budou muset každoročně dávat do provozu haly. Drago Sukalovský počítá, že provoz bude ztrátový. Přesnou částku ale zatím, podobně jako starosta Svitávky, neví. Rozhodně to podle něj nebude částka, kterou by nebylo schopno město ze svého rozpočtu utáhnout.

Kuřim po dostavbě haly s investicemi do sportovního areálu nekončí. Nevyroste zde jen zimní stadion a hotel pod rukama soukromníků. „Připravujeme rekonstrukci městského fotbalového stadionu, čtyřsetmetrové běžecké dráhy a prakticky všech lehkoatletických sektorů, snad s výjimkou hodu kladivem,“ líčí starosta. Pokud se podle něj vše podaří, měl by být v Kuřimi sportovní areál včetně aquaparku a hotelu, který jen tak někde člověk nenajde. „Zároveň jsme v sousedství sportovní haly přikoupili dalších 16 tisíc metrů čtverečných pozemků, takže myslíme i na další rozvoj,“ dodal Drago Sukalovský.
