---
title: Zpravodajský přehled za říjen
cover-photo: https://i.ohlasy.info/i/4c7irrz.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v říjnu na Boskovicku událo.*

{% photo src="https://i.ohlasy.info/i/4c7irrz.jpg" caption="Nově opravená ulice Dukelská" author="Město Boskovice" %}

Komunální volby v Boskovicích [vyhrála ODS](http://www.ohlasy.info/clanky/2018/10/volby-vysledky.html), která získala šest mandátů v sedmadvacetičlenném zastupitelstvu. Lídr ODS a dnes již [nový starosta Jaroslav Dohnálek](http://www.ohlasy.info/clanky/2018/10/rozhovor-dohnalek.html) dosáhl i největšího individuální zisku – obdržel 1366 hlasů. Do zastupitelstva proniklo celkem devět politických subjektů.

V novém volebním období 2018–2022 povede Boskovice [koalice ve složení ODS, ANO, Sportovci, TOP 09 a Boskováci](https://forum.ohlasy.info/t/koalice-pro-volebni-obdobi-2018-22/34) (celkem 15 mandátů ze 27). Post starosty obsadila ODS, post prvního místostarosty bude zastávat Lukáš Holík za hnutí ANO a druhým neuvolněným místostarostou bude Sportovec Radek Mazáč. Vše již stvrdilo [ustavující zastupitelstvo](http://www.ohlasy.info/clanky/2018/10/ustavujici-zastupitelstvo.html).

Došlo nejen ke kompletní obměně vedení města (starosta a místostarostové), ale i ke kompletní obměně všech členů rady. Ve vedení sice zůstává hnutí ANO, které bylo členem i minulé koalice, ale i to posílá do rady čerstvé síly.

V opozici tudíž zůstávají [ČSSD, Piráti, KDU-ČSL a KSČM](http://www.ohlasy.info/clanky/2018/10/anketa-opozice.html). Bývalá starostka Hana Nedomová se vrací pracovat na úřad do Blanska, Dagmar Hamalová do boskovického muzea, ovšem nikoliv jako ředitelka. [Bývalý místostarosta Petr Malach](http://www.ohlasy.info/clanky/2018/10/rozhovor-malach.html) zatím novou pracovní budoucnost neupřesnil.

Nová ustavující zastupitelstva se konají také v [řadě dalších obcí v regionu](http://www.ohlasy.info/clanky/2018/10/nove-radnice.html). K převratu došlo v Letovicích, na pozicích naopak zůstávají starostové Kunštátu, Lysic, Olešnice, Velkých Opatovic, Šebetova nebo Vísek. K mírné obměně došlo v Blansku, ovšem jen uvnitř dlouhodobě neochvějně vládnoucí koalice.
Ulice Dukelská je po dlouhých měsících průjezdná. 

Došlo také ke [zprůjezdnění Štefánikovy ulice do ulice Nádražní](https://www.facebook.com/mestoboskovice/posts/1926096610806293). Pouze pro vozidla do 3,5 tuny.

Boskovice si stejně jako další místa po celé České republice [připomněly 100 let od založení Československého státu](http://boskovice.cz/i-nbsp-pres-nepriznive-pocasi-si-obcane-pripomneli-vyznamne-vyroci/d-35022). V muzeu probíhá tématická výstava a na webu kina je ke zhlédnutí [film z návštěvy prezidenta Masaryka](https://www.kulturaboskovice.cz/kino/prezident-tgm-v-boskovicich) v Boskovicích v roce 1929.

Klavíristka a nově také zastupitelka za Piráty Kristýna Znamenáčková [koncertovala u příležitosti 100. výročí založení státu na Taiwanu](https://www.mzv.cz/taipei/cz/zpravy_a_udalosti/martinu_v_podani_znamenackove_v_tchaj.html). Omluvena z ustavujícího zastupitelstva zde tentýž den provedla skladby českých skladatelů Bohuslava Martinů a Leoše Janáčka pro stovky posluchačů.

Boskovická nemocnice [oslavila 60 let od svého otevření](http://boskovice.cz/nemocnice-slavila-60-let/d-35025).

Nemocnice [obnovila pozici technického náměstka](http://www.ohlasy.info/clanky/2018/10/nemocnice-namestek.html). Zároveň se po volbách znovu otevírá možnost na mimosoudní dohodu s Tomášem Julínkem, kterého z nemocnice neoprávněně propustila bývalá starostka Hana Nedomová, když krátce vykonávala funkci jednatelky.

Pokračuje [rekonstrukce letního kina](https://www.facebook.com/mestoboskovice/posts/1922698457812775). Po Husích slavnostech začaly práce na stánku s občerstvením, prostorách pod ním a na nové ploše pro stánky nad hledištěm. Hlavní proměnou ale projde kabina promítačů.

V Pilském údolí pokračuje [stavba prvního nového mostu](https://www.facebook.com/mestoboskovice/posts/1922664341149520), který by měl být hotový do 8. prosince letošního roku.

Ohlasy spustily [nové diskusní fórum](http://www.ohlasy.info/clanky/2018/10/diskuzni-forum.html).
