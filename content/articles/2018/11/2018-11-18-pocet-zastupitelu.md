---
title: Nadměrný počet zastupitelů diskusi spíše ochromuje
perex: Vstoupili jsme do nového volebního období, proběhlo první jednání zvoleného zastupitelstva, svou práci zahajuje nová městská rada. Není těch politiků v Boskovicích ale zbytečně moc?
cover-photo: https://i.ohlasy.info/i/h3jdly7.jpg
author: Tomáš Trumpeš
category: názory a komentáře
tags: politika
---

*Vstoupili jsme do nového volebního období, proběhlo první jednání zvoleného zastupitelstva, svou práci zahajuje nová městská rada. Při pohledu na nově zvolené orgány vyvstává otázka, kterou jsme nedávno [otevřeli na našem diskusním fóru](https://forum.ohlasy.info/t/velikost-zastupitelstva/48) – není těch politiků v Boskoviích zbytečně moc?*

{% photo src="https://i.ohlasy.info/i/h99llqg.png" caption="Počty zastupitelů podle počtu voličů ve všech obcích ČR" author="Tomáš Znamenáček" /%}

Kolega Tomáš Znamenáček [si dal tu práci](https://forum.ohlasy.info/t/velikost-zastupitelstva/48?u=tomas_t) a spočítal, nakolik je 27 boskovických zastupitelů a 9 radních pro město naší velikosti běžný stav. A došel k pozoruhodnému zjištění – Boskovice mají největší zastupitelstvo ze všech srovnatelně velkých obcí v České republice. A ze všech obcí v celé republice, které mají 27 zastupitelů, mají právě Boskovice nejméně obyvatel. Obce zhruba naší velikosti mají většinou 21 zastupitelů.

Co dodat – žijeme si zkrátka v tomto ohledu výrazně nad poměry. I téměř dvojnásobně větší Blansko si vystačí s 25 zastupiteli a 7 radními. Právě počet radních byl nejspíš pro nastavení boskovických politických orgánů klíčový. Zákon totiž stanoví, že obce s počtem obyvatel od 10 do 50 tisíc obyvatel mohou mít 15 až 35 zastupitelů. Počet radních však může tvořit maximálně třetina zastupitelů. Pokud tedy chceme mít 9 radních, musíme mít alespoň 27 zastupitelů – a [podle informací od Vladimíra Petrů](https://forum.ohlasy.info/t/velikost-zastupitelstva/48/8?u=tomas_t), někdejšího zastupitele za Sportovce, chtěly mít Boskovice 9 radních, aby se při sestavování koalic lépe *uspokojovaly potřeby jednotlivých koaličních stran* na počet radních.

Otázka ovšem je, co tím Boskovice získávají prakticky, krom tohoto lepšího obchodování s funkcemi a s mocí. Jednání rady jsou neveřejná, takže na konkrétní práci radních nevidíme a nemůžeme ji přesně posoudit. Pokud si ovšem se sedmi radními vystačí i výrazně větší města, není důvod se domnívat, že by to nezvládly i Boskovice.

A počet zastupitelů? Každý, kdo podrobněji sleduje jednání boskovického zastupitelstva, by myslím bez větších obtíží dokázal vyjmenovat třeba v minulém zastupitelstvu šest politiků, kteří kdyby v něm uplynulé čtyři roky neseděli, prakticky nic by se nestalo.

Oproti tomu jsou některé nevýhody nadměrného počtu zastupitelů a radních zřejmé – při stávající výši odměn nás dva radní a šest zastupitelů navíc stojí ročně pár set tisíc korun. Není to trochu vysoká cena za *lepší uspokojování potřeb koaličních stran*?

Osobně se domnívám, že nevýhodou takového počtu funkcionářů je, že trpí i efektivní diskuse v zastupitelstvu. Orgán je přetížený a těžkopádný. Těch pomyslných šest lidí, kteří mlčky hlasují a nevyvíjejí žádnou iniciativu, rozhodně nepřispívá k tvůrčí a pracovní atmosféře zastupitelstva. Pestrost debaty není s vyšším počtem zastupitelů větší, ale nutně to vede ke vzniku bloků, menší aktivitě jedinců a ve výsledku to diskusi spíše ochromuje.

Vlády nad Boskovicemi se nyní ujala koalice, jejíž představitelé rádi zdůrazňují, že kromě výše investic je nutné pečlivě hlídat také různé provozní náklady související s provozem města a městských organizací. Z výše uvedených počtů a srovnání s jinými městy vyplývá stejně jako z dlouhodobějšího pozorování místní politické praxe jediné doporučení: s šetřením na provozních nákladech by politici měli začít u sebe. Záleží pouze na nich, jestli jich i v dalších obdobích bude nadbytek – o velikosti zastupitelstva a rady totiž v mantinelech zákonem daného rozmezí rozhodují sami zastupitelé.
