---
title: "Letní kino skvěle, ale bez vlastního projektoru to dál nepůjde"
perex: Letní kino Boskovice zaznamenalo v roce 2018 nejvíce návštěvníků v celé ČR, ale projektor si musíme stále půjčovat. Změňme to!
cover-photo: https://i.ohlasy.info/i/16neibn.jpg
author: Radek Pernica
category: názory a komentáře
---

*Boskovické letní kino zveřejnilo na své facebookové stránce strohá čísla návštěvnosti za rok 2018. Návštěvnost ještě nezanedbatelně vzroste při silvestrovském promítání, ale to není pro tento komentář podstatné, stejně jako další kvanta lidí, kteří navštívili areál v rámci koncertů, festivalů a podobně. Chci se soustředit čistě na klasické filmové projekce, na které si divák kupuje standardní vstupenku.*

{% photo src="https://i.ohlasy.info/i/16neibn.jpg" caption="Projekce v letním kině" author="Tomáš Znamenáček" /%}

A v případě těchto projekcí zde máme v žebříčku s ostatními letními kiny následující výsledek: Letní kino Boskovice zaznamenalo v roce 2018 nejvíce návštěvníků v celé České republice! Celkem podle Unie filmových distributorů přišlo 10 992 diváků a kino zaznamenalo druhé nejvyšší hrubé tržby ve výši přes milion korun.

Co to znamená a kde můžeme najít důvody tohoto úspěchu? 1. Nevídaná odvaha, se kterou nám [místní vizionáři postavili letní kino s neuvěřitelnou kapacitou](http://www.ohlasy.info/clanky/2015/07/kovarik-80.html) a velkorysým (dotaženým) plánem. Máme možnost se z toho poučit. 2. Aktuální etapová rekonstrukce areálu letního kina. 3. Jednoznačná profesionalita a kompetence odpovědných lidí v čele s vedoucím kina Tomášem Marvanem. 4. Zapůjčený DCI projekční řetězec (dále projektor).

Pro nás je nyní důležitý čtvrtý bod. V současnosti touto technologií kino totiž nedisponuje. Díky vyjednávacím schopnostem jsou však kinaři schopni si po skončení Mezinárodního filmového festivalu Karlovy Vary projektor z festivalu za nemalé peníze a na omezený čas zapůjčit. Celkově se jedná o cca 6 až 7 hracích týdnů. To je ve srovnání s kiny, která podobný projektor vlastní a mohou hrát dle svých představ, žalostně málo. I přes tento handicap přišlo do Boskovic nejvíce diváků! To je neuvěřitelné a nezbývá, nežli pogratulovat a popřát skvělou další sezonu.

Zopakujme si to: Máme tu postupnou rekonstrukci areálu, vynikající výsledky, odpovědné lidi v KZMB a v neposlední řadě spokojené diváky. Nemáme však z čeho promítat, nevlastníme technologii.

Zatím nevíme, jestli je v rozpočtu města na rok 2019 částka zahrnuta. Projektor stojí cca 1 milion korun. Vzhledem k dosavadnímu průběhu diskuse mám však velkou obavu, že tam není. 

Myslím si, že je nezbytně nutné ji tam pro rok 2019 zahrnout! Nikde není napsáno, že příští rok bude opět možná zápůjčka. A co potom? Budeme mít kino bez projektoru? Dokážeme si představit Panoramu bez projektoru? Umíme si představit benzínovou pumpu se skvělými toaletami, krásným parkovištěm, ale bez stojanu na tankování? Stěží… 

Pro řádný chod kina je nezbytně nutné vlastnit projekční řetězec. Doufám, že na tom se shodnu i s naším městským zastupitelstvem. Tuším, že všechny strany měly ve svém volební programu dokončení rekonstrukce letního kina. Ano, kina. Neexistuje kino bez projektoru. Kde není projektor, není kino.

Neexistuje argument, který by dokázal tuto pravdu vyvrátit. Často slýchávám, že to na pár týdnů v roce nemá cenu, že je to moc drahé, že do kina nikdo nechodí a tak dále a tak podobně. Tyto argumenty bohužel často pramení z nedostatku informací a nepřesné představy o tom, co takový projektor vlastně umí. Dovolím si proto nastínit, jakým způsobem můžeme nákup také chápat.

V době digitálních technologií a při současném vývoji venkovních teplot je možné promítat nikoliv šest týdnů, ale čtyři až pět měsíců v roce. To znamená další skokový nárůst návštěvnosti, tím pádem i značné navýšení tržeb a tudíž rychlejší návrat investice do projektoru.

Jedině provoz kina je schopný pokrýt využití areálu letního kina denně. Nepřetržitě, po celou sezonu. Nic tak levného a divácky oblíbeného neexistuje. Nesvede to žádný koncert, festival a podobně. Jejich pořadatelé i návštěvníci areál rádi využijí, a to je dobře. Jedině kinaři tam však docházejí na projekce denně, mají přitom areál pod kontrolou a denně tam zvou návštěvníky. Oni jsou dělníci toho areálu, nikoli nárazové akce jakéhokoli charakteru.

Projektor se dá navíc s jistou mírou odbornosti přemístit a využít v době odstávky letního kina jinde. Může v budoucnu sloužit v nové knihovně nebo třeba v druhém sále Panoramy – to je zatím fantazie, ale pro mě do budoucna jednoznačně reálná. Projektor z letního kina je schopen „usvítit“ i sportovní halu. Zkrátka pro takové zařízení existuje možnost dalšího využití – takže žádných pár projekcí o prázdninách, ale chytré využití po celý rok.

Ve hře může být i zápůjčka do jiné obce v době výluky letního kina. Třeba v Šebetově DCI nemají, ale zcela jistě by rádi hráli Bohemian Rhapsody v premiéře. Tím bychom opět zúročili ekonomický potenciál zařízení. 

V neposlední řadě může projektor sloužit jako záloha pro Panoramu. Tamní projektor už svítí, tuším, bezmála deset let a je třeba začít počítat s možnými technickými komplikacemi.

Zkrátka možnosti leží na stole, stačí jim porozumět. A začít o nákupu přemýšlet jinak.

Pojďme si to shrnout. Máme ve městě různé problémy – hala, knihovna, sokolovna a já nevím, co ještě. Kromě toho tu máme v podobě unikátního areálu současnou špičku letního kinařství a kultury na celorepublikové úrovni. Není to první liga, je to extraliga. Nebuďme malí a dotáhněme rekonstrukci letního kina do úplného konce; nenechávejme to hotové napůl – jen proto, že se „zapomnělo“, že v kině má být projektor. Zahrňme finance do rozpočtu a kupme tu věc. 

P. S.: Tento komentář věnuji Karlovi Kovářovi, který před mnoha lety stál s dalšími kolegy u zrodu myšlenky našeho letňáku.
