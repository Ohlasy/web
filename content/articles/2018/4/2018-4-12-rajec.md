---
title: "Rendez-vous s jazykem: Místní jména na Boskovicku – Rájec a Ráječko"
perex: Je Rájec malý ráj, nebo mohou existovat i jiné výklady?
cover-photo: https://i.ohlasy.info/i/pdtxcmy.jpg
author: Vít Boček
category: seriály
serial: jazyk
---

*Původně samostatná obec Rájec (od roku 1902 městys) je od roku 1960 po spojení se sousedním Jestřebím součástí nově vzniklého města Rájec-Jestřebí (administrativně jsou součástmi tohoto města ještě vesnice Karolín a Holešín).*

{% photo src="https://i.ohlasy.info/i/pdtxcmy.jpg" caption="Zámek Rájec" author="Wikimedia Commons, Lehotsky" /%}

První zmínka o Rájci pochází už z 12. století: *cum Rayc* (1131). Následují pak tyto podoby: *de Raycz* (1255), *de Raicz* (1286), *de Raycz* (1368, 1374), *villam Ragyecz*, *ad Ragicz* (1412), *v Rájce* (1436), *villa Raygcze* (1446), *villa Raycze* (1464), *in Rayczy* (1481), *na vsi Ragiczy* (1506), *z Reycze*, *na zámku jeho Reyczy* (1547), *na Reyczij* (1558), *na Reyczy* (1575), *na Reyczij* (1590), *Raytz* (1633, 1675), *z Regcze* (1679), *ex Reitz* (1695), *Raytz* (1718, 1720), *Reytz* (1751), *Raitz*, *Regc* (1846), *Raitz*, *Rájec* (1872), *Rajec* (1881), *Rájec* (1924).

Doklady víceméně nejsou nijak zvláštní, odráží se v nich spíše jen proměnlivost českého pravopisu v průběhu století (tak zde máme hlásku *j* zapisovanou písmeny *y* nebo *g*), podoby ze 17., 18. a 19. století jsou většinou poněmčené názvy. Známy jsou dále nářeční podoby jako *Réc*, *do Réce*, *v Réci*, *récké*, které vykazují hanáckou změnu související se změnou původního staročeského *ý* přes mezistupeň *aj* na *ej > é*.

Pokud jde o původ názvu, je zřejmé, že se jedná o deminutivum, zdrobnělinu odvozenou příponou *-ec* od *Ráj* (obec s názvem Ráj ostatně existuje u Karviné). Není však jasné, jak přesně vznikl název *Ráj* a další názvy jako *Rajhrad*, *Rajhradice*, *Rájov* apod. Možné jsou dva výklady. Názvy mohou pocházet jednoduše od osobního jména *Raj* či *Ráj*. *Ráj* by tak znamenal „ves lidí Rájových“ a například *Rajhrad* by pak byl „Rájův hrad“. Druhý výklad je mnohem poetičtější: jednat se může o názvy podle slova *ráj* „ráj, rajské místo“. *Ráj* by tak byl „ves pěkná, příjemná jako ráj“, *Rajhrad* vlastně „rajský hrad“, tedy snad „pěkný, silný hrad“. A *Rájec* u Blanska by pak byl „malý ráj“.

A jaký je vlastně původ slova *ráj*? Výraz je doložen ve všech slovanských jazycích – srovnej bulharské, makedonské, slovenské, lužické, polské, ruské, ukrajinské a běloruské *raj*, srbochorvatské *rȃj*, slovinské *ràj*, staroslověnské *rai* – a z těchto podob lze rekonstruovat původní praslovanské slovo **rajь* „ráj“. To asi souvisí s indoíránskými výrazy – s avestským a staroindickým *rā̆(i)*- „bohatství, majetek“ – a dále také s latinským slovem *rēs* „věc“. Z těchto podob se rekonstruuje společný výchozí indoevropský kořen **reHi*-. Většinou se přitom soudí, že praslovanské slovo není s uvedenými výrazy příbuzné geneticky (nevychází tedy přímo ze zmíněného indoevropského kořene), ale bylo přejato právě z íránského prostředí. Kontakt Slovanů s íránským obyvatelstvem probíhal dávno před přijetím křesťanství Slovany, a tak je třeba předpokládat, že slovo asi původně mělo obecnější význam „místo blažených“. Teprve po christianizaci Slovanů pak došlo k významové specifikaci na „místo posmrtného přebývání spasených“. Íránský vliv se mimochodem předpokládá i u dalších slovanských religiózních termínů, zejména u názvu pro boha: praslovanské *bogъ* „bůh“ bylo možná přejato z íránského prostředí (srov. avestské *baγa*, staroperské *baga* „pán, bůh“).

Kousek od Rájce je ještě obec Ráječko, která je doložena v následujících podobách: *ves Rageczko* (1554, 1565), *Rayetzko* (1675), *Ragecžko* (1718), *Reyetzko* (1720), *Rageczko* (1751, 1846), *Rajeczko*, *Ráječko* (1872), *Raječko* (1881), *Ráječko* (1924). Jméno je opět zdrobnělinou, odvozenou od *Rájec* pomocí přípony *-ьko*. Ta sice není moc častá, ale známe ji například z názvu *Jevíčko*, což je zřejmě zdrobnělina od nedoloženého *Jevíč* (které by asi pocházelo od staročeského osobního jména *Jěvík*). Z Valašska pak známe dvojici *Lideč – Lidečko*.

Historickou zajímavostí je, že téměř stejnou trojici názvů jako u Blanska nacházíme také u Zábřehu, kde je *Rájec*, *Jestřebí* a *Ráječek* (tentokrát mužského rodu; dnes už je součástí Zábřehu). Historici tuto shodu vysvětlují tak, že obce u Zábřehu jsou patrně o něco mladší a byly snad založeny některým z olomouckých biskupů ve 12. století tak, že na místo byli povoláni osadníci z biskupských statků na Blanensku, tedy právě z těchto tří jihomoravských vsí. Jejich názvy by tak byly v nových lokalitách jednoduše znovu použity.
