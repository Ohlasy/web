---
title: Při plánování nové boskovické knihovny se musíme poučit ze sportovní haly
category: názory a komentáře
author: Tomáš Trumpeš
tags:
    - knihovna
    - sportovní hala
    - politika
---

*Stavba sportovní haly na Slovákově ulici byla bezesporu jedním z hlavních témat boskovických komunálních voleb. Více než čtvrt roku po volbách ale stále nemáme jasno v tom, jestli se bude, či nebude ve stavbě pokračovat. Zklamáni mohli být všichni ti, kteří čekali jasné slovo k této věci v programovém prohlášení nové rady. Nic takového v něm totiž není.*

Místo toho nás čeká audit, vytvoření pracovní skupiny, další debaty, projednávání a nakonec snad i rozhodnutí. Osobně mám dojem, že žádné další informace už přitom nepotřebujeme, pro a proti jsou u obou možných variant poměrně jasná a zřejmá. Žádný takzvaně objektivní důvod, který ukáže jednu z možností jako nutnou, nám nejspíš z nebe nespadne. Vždy tady budou pro a proti u obou variant a rozhodnutí o pokračování, či zastavení stavby bude do značné míry politické. A to je v pořádku, proto jsme si politiky zvolili, aby uměli toto rozhodnutí učinit a nést za ně politickou odpovědnost. Ztrátám se v této fázi už asi nelze vyhnout. Jen je musíme umět přijmout a obhájit.

Čas nás v tuto chvíli asi úplně netlačí. Peníze za audit nejsou nevýznamné, ale v celkovém rozpočtu a i vzhledem k již vynaloženým nákladům nepředstavují katastrofální položku. Takže trochu trpělivosti snad novému vedení města ještě můžeme dopřát, jakkoliv se to může jevit jako zbytečné.

Možná podstatnější než to, jestli bude hala nakonec stát na Slovákově ulici, v Červené zahradě nebo někde úplně jinde, je zkušenost, kterou si z celé kauzy odnášíme. Tato zkušenost bude docela draze zaplacená: ať už promarněnou investicí do stavby, ve které se nebude pokračovat, nebo dalšími náklady způsobenými lokalitou, která se po všech varováních opravdu ukázala jako problematická. Město zaplatí v každém případě stovky tisíc či milióny korun, což znamená, že každý jednotlivý občan přispívající do společné pokladny přijde řádově o stokoruny. Za tyto peníze budeme bohatší právě o zkušenost, kterou lze stručně popsat slovy, že tlačit něco takzvaně na sílu se nevyplácí. 
Možná bych měl spíš napsat, že se to „už“ nevyplácí, protože ono se to ještě nedávno docela vyplácelo, a nelze se příliš divit, že si na to ti, kteří se dostali k rozhodování, nebo chcete-li k moci, docela zvykli.

Zkušenost ale sama o sobě žádnou hodnotu nepředstavuje, pokud z ní nevyvodíme ponaučení. A jestli jsme se poučili, zjistíme nejspíš docela brzo. Příležitostí může být hledání nejlepšího řešení pro tolik žádoucí nové umístění boskovické knihovny. Ani v tomto však programové prohlášení rady neskýtá mnoho důvodů k optimismu. Skoro to vypadá, že o nové knihovně je opět rozhodnuto ještě dřív, než vůbec nějaká diskuse začala. Formulace o přesunutí knihovny do budovy vlastněné městem jako by předem zavírala variantu, kterou si část kulturní veřejnosti přeje možná nejvíc: totiž vystavět pro knihovnu zbrusu novou budovu a využít této příležitosti k tomu, aby Boskovice získaly stavbu reprezentující nám samotným kvalitní současnou architekturu a příštím generacím naši epochu. Podobná stavba tady 25 let po Listopadu 89 stále chybí a lepší příležitost než knihovna se nemusí naskytnout dlouhá léta.

Opravdová diskuse na toto téma však neproběhla. Netlačit něco na sílu přitom i v nejúspornější podobě znamená právě to, že se nejprve diskutuje, a potom teprve rozhoduje.
