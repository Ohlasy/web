---
title: Unijazz připravuje festival a zahajuje sérii setkání v Židovské obecní škole
category: zpravodajství
author: Tomáš Trumpeš
cover-photo: https://i.ohlasy.info/i/2k61i9t.jpg
tags: kultura
---

*Pražské sdružení Unijazz, které už více než 20 let pořádá také festival Boskovice, založilo před časem svou brněnskou pobočku. A k prvním aktivitám nového spolku na podporu kulturních aktivit bude patřit i cyklus setkání v Židovském obecním domě v Boskovicích. To první se koná dnes, tedy ve středu 25. února od 17 hodin.*

{% photo src="https://i.ohlasy.info/i/2k61i9t.jpg" /%}

Datum setkání nebylo vybráno náhodně, tématem večera bude připomínka 25. února 1948. Promítnuty budou dva dokumentární filmy: Ta krásná holka z vily nad řekou režisérky Aleny Hynkové a Sny o tátovi Josefa Císařovského. 

Unijazz, který připravuje 23. ročník festivalu Boskovice na termín 9.–12. července 2015, tak zahajuje v Boskovicích také komornější, avšak pravidelnou činnost. Myšlenka na vytvoření série akcí ve spolupráci Unijazzu a Muzea Boskovicka vznikla již při slavnostním otevření zrekonstruovaného Židovského obecního domu na Bílkově ulici v červnu loňského roku. „Nápad začal dostávat konkrétní obrysy na podzim, když byla v Brně založena pobočka pražského Unijazzu. Jednou z podob této činnosti je cyklus přednášek, jenž by měl i v průběhu kalendářního roku rozvíjet to, co již Unijazz dělá několik posledních let i v rámci boskovického festivalu – setkávat se, seznamovat návštěvníky se zajímavými osobnostmi, dát prostor názorům i polemice, ať už formou besed, filmových projekcí či autorských a scénických čtení. Zvát hosty, kteří mají vazbu k místu a městu či k danému historickému tématu,“ popsal Petr Michálek, který nový brněnský Unijazz spoluzakládá a již více než dvě desetiletí je dramaturgem filmové sekce festivalu Boskovice.

Setkání v Židovském obecním domě se budou konat každý měsíc a o zaměření celého projektu podle Petra Michálka leccos napovídá i název cyklu, pro který byl použit šaldovský termín Časové a nadčasové. „Inspirace pro dramaturgickou náplň se nabízejí: stačí zapátrat v historických souvislostech – například výročí narození T. G. Masaryka, výročí osvobození koncentračního tábora Osvětim, smutné výročí justiční vraždy dr. Milady Horákové v červnu roku 1950 a tak dále. Spoustu nápadů však přináší i každodenní realita. V souvislosti s neuvěřitelnými výpady ing. Miloše Zemana na adresu novináře Ferdinanda Peroutky bychom rádi uspořádali diskusní setkání s historikem, spisovatelem a boskovickým rodákem Pavlem Kosatíkem, který se Peroutkovu životu i jeho práci novinářské s velkou mírou erudice věnuje v jedné ze svých knih. Holokaustu pak bude věnována beseda s autorem knihy …a kde byl Bůh, filmařem a spisovatelem Janem Jelínkem,“ doplnil Petr Michálek.

První setkání tedy dnes zahájí dokument z cyklu Neznámí hrdinové, film nazvaný Ta krásná dívka z vily nad řekou. Pojednává o Dagmar Šimkové (1929–1995), která prožila své dětství a mládí v jihočeském Písku. Ve školním roce 1948–1949 se zapsala ke studiím na pražské filozofické fakultě. Její život i život její rodiny se však po komunistickém převratu zcela změnil. Když jí bylo třiadvacet, StB ji zatkla. Odsouzena byla k patnácti letům vězení. Matka ji brzy do věznice následovala, dostala jedenáct roků. Veškerý majetek byl rodině zabaven. O svých zkušenostech z kriminálu napsala Dagmar Šimková autobiografickou knihu, která byla vydána pod názvem Byly jsme tam taky.

Druhý film nese název Sny o tátovi a jedná se o dokumentární snímek o Ing. Alfrédu Plockovi, významném československém vědci, odsouzeném a popraveném v jednom z tisíců vykonstruovaných procesů na podzim roku 1951. Vzpomínky jeho syna a vnučky, citace ze soudních spisů, archivní záběry i hrané sekvence jsou přesvědčivým a bolestně silným svědectvím o krutosti a bezcitnosti komunistického zla v tehdejším poúnorovém Československu.

„Oběma filmy chceme připomenout nejen násilné uchopení moci komunistickou stranou v únoru 1948, ale i na osudech dvou rodin ukázat, jak si českoslovenští komunisté představovali »lidovědemokratickou« cestu k socialismu,“ uzavřel dramaturg Petr Michálek.
