---
title: V boskovické nemocnici skončil Tomáš Julínek
author: Marek Osouch
cover-photo: https://i.ohlasy.info/i/m9norlg.jpg
category: zpravodajství
tags: nemocnice
---

*Tomáš Julínek, bývalý ministr zdravotnictví za vlády Mirka Topolánka, skončil ke dnešnímu dni v boskovické nemocnici, kde pracoval od října 2013 na pozici náměstka pro ekonomiku a správu. Městská rada jako valná hromada nemocnice rozhodla o zrušení tohoto postu a věci, které měl Julínek na starosti, podřídila současné jednatelce. Tou je od říjnového odvolání Dana Navrátila boskovická starostka Hana Nedomová (ČSSD).*

{% photo src="https://i.ohlasy.info/i/m9norlg.jpg" author="Jiří „Frettie“ Sedláček" /%}

„Byla to účelová změna organizačního řádu, aby se mě mohli zbavit. Jakmile jsem se vrátil z měsíční dovolené, tak přidali na radu rychle bod a tam to odhlasovali,“ sdělil Tomáš Julínek. Důvod změny se nedozvěděl. „Starostka mi k tomu jen řekla, že tak rozhodla rada,“ dodal.

Podle starostky a jednatelky nemocnice byla pozice ekonomicko-správního náměstka zbytečná. „Po svém nástupu do nemocnice jsem komunikovala přímo s ekonomkou a vedoucím správy budov, takže tato pozice mi přišla nadbytečná. Nemůžu za to, že byl pan Julínek měsíc na dovolené,“ vysvětlila starostka a dodala, že výpověď tedy dostal Tomáš Julínek z nadbytečnosti. „Do konce ledna je ještě pořád zaměstnancem nemocnice a pak dostane tříměsíční odstupné,“ doplnila. 

Podobně jako při [odvolání jednatele nemocnice](/clanky/2015/10/navratil-odvolan.html) se při hlasování zdržel radní Pavel Schwarzer (ANO). „V obou případech jsem cítil, že nemám dostatek informací, abych mohl takovou věc rozhodnout,“ zdůvodnil radní svá hlasování.

Jako jednoznačně účelovou změnu to vnímá bývalý starosta a v současnosti opoziční zastupitel Jaroslav Dohnálek (ODS). „Neumím si představit, že by jednatel byl natolik erudovaný v ekonomické oblasti, že by takového náměstka nepotřeboval. Předpokládám, že po ustavení nového jednatele se tato pozice bude znovu nějak obnovovat, což jen potvrdí tu účelovost,“ okomentoval Jaroslav Dohnálek zrušení pozice ekonomického náměstka.

Do včerejška mohli také zasílat na město přihlášky lidé hlásící se na post jednatele boskovické nemocnice a je jasné, kdo bude sedět ve výběrové komisi, která bude mít za úkol vybrat z přihlášených nového jednatele. Zasedne v ní současná jednatelka a boskovická starostka Hana Nedomová, místostarostka Jaromíra Vítková (KDU-ČSL), radní Milan Kolínský (ČSSD), radní Martina Přichystalová (ANO), která se s boskovickou nemocnicí soudí, a lékař z boskovické nemocnice Libor Ivánek. Náhradníky jsou zvoleni další tři radní: místostarosta Petr Malach (ČSSD), Dagmar Hamalová (KDU-ČSL) a Pavel Schwarzer.

Další radní Karel Ošlejšek (ČSSD) měl ovšem ke složení komise výhrady a konečného hlasování se zdržel. „Rozhodně to neznamená, že nemám důvěru k odsouhlaseným členům výběrové komise, všichni mají moji podporu. Navrhoval jsem ovšem rozšířit komisi o zastupitele opozičních stran, aby se mohlo dosáhnout při výběru jednatele širšího konsenzu, a eliminovalo se tak do budoucna riziko personálních změn při případné obměně valné hromady, například po příštích komunálních volbách,“ prohlásil radní. 
