---
title: „Psi zažívají stres a potřebují podporu člověka, na kterého jsou zvyklí“
cover-photo: https://i.ohlasy.info/i/azi8owz.jpg
author: Tomáš Trumpeš
category: rozhovory
---

*Rozhovor s veterinářkou Janou Pilgrovou, která provozuje [soukromou ordinaci](http://www.boskovet.cz/) v Boskovicích už šestým rokem. Před blížícím se Silvestrem jsme mluvili o tom, co prožívají během ohňostrojů psi, ale také kočky, a jak jim pomoci hrůzu z rachejtlí a petard zvládnout.*

{% photo src="https://i.ohlasy.info/i/azi8owz.jpg" author="Tomáš Znamenáček" /%}

**Lze popsat, co prožívá citlivější pes během silvestrovské noci?**

On vám to samozřejmě neřekne. Jsou psi, kteří jsou klidní a zvládají to bez problémů, ale tak pro 50 až 60 procent psů je to stres. Neřeknou to, ale existují jasné projevy, jako olizování se nasucho – stejně jako má člověk při stresu sucho v ústech. Pak třes, kňučení, až po nežádoucí močení a kálení, trhání různých věcí, schovávání se. Někdy pes majitele vyhledává, někdy je naopak ve stresu schopen od něj utéct.

**Stává se, že to psy skutečně ohrozí? Jak je to pro ně nebezpečné? Může to mít zdravotní následky?**

Určitě u nemocných psů, třeba u epileptiků nebo kardiaků. Tam je riziko záchvatů, srdečního selhání. Starší psi to obecně snáší hůř než mladí. Mladého a zdravého psa to ohrozí na životě málokdy.

**A jsou psi, kterým je to jedno?**

Jsou. 

**Souvisí to s tím, jestli se jedná o lovecké psy nebo se to různí třeba podle ras?**

Spíš podle povahy. Povahy u psů jsou podobné jako u lidí, jsou psi cholerici a psi flegmatici. Ale záleží samozřejmě taky na blízkosti, pokud je pes bezprostředně u nějakého velkého ohňostroje, tak to nenechá klidným ani flegmatika.

**Doporučujete podávat psům nějaké utišující prostředky?**

Určitě ano, ale sedativa každému rozhodně nenutím, není to bez vedlejších účinků. Ale existují léky na přírodní bázi, antidepresiva, ta rozhodně žádnému psovi neuškodí. Ty bych si možná na Silvestra někdy vzala i sama.

**Je pro psa důležité, aby s ním někdo byl?**

To je otázka. Ale někdy psi jančí opravdu extrémně a můžou si ublížit. Takže je lepší být s ním a ochránit ho, aby se třeba neporanil o nějaké ostré předměty nebo hrany. Většinou ale člověk není schopný sám psa uklidnit.

**Je dobré ho utěšovat?**

Pes většinou moc nemá náladu na odměňování, ale mluvit na něj klidným hlasem určitě pomůže. Potřebuje podporu člověka, 
na kterého je zvyklý. Utěšovat ho, hladit ho.

**Pomůže něco dalšího? Třeba pustit rádio?**

Na takové věci pes stejně nemá moc náladu.

**Zatím mluvíme jen o psech, ale co kočky a další domácí zvířata? Reagují na hluk také?**

Kočky rozhodně ano, někdy i víc než psi. Kočky mají tu výhodu, že jsou spíše v domácím prostředí, psi jsou tomu častěji vystaveni venku, kde je to horší. Kočka tolik nepotřebuje přítomnost majitele, ta si raději někam zaleze do úkrytu a přečká to sama.

**Zvířaty ve volné přírodě se asi tolik nezabýváte, ale jak ta na to reagují?**

To je opravdu mimo můj obor, ale dokážu si představit, že také reagují poplašeně a snaží se utéct.

**A jak tráví Silvestra vaši psi?**

Jsou se mnou.

**A bojí se?**

Bojí se oba, jeden víc a jeden míň, respektive dávají to najevo rozličně. Jeden štěká a na první pohled to vypadá, že proti tomu chce zaútočit, ve skutečnosti je to projev strachu. A ten druhý se opravdu snaží někde ukrýt.
