---
title: "Anketa: Bezdomovci v Boskovicích"
cover-photo: https://i.ohlasy.info/i/odas2l4.jpg
category: ankety
author: Tomáš Trumpeš
tags:
    - sociální služby
---

*Debata okolo úpravy parčíku u autobusového nádraží rozvířila v Boskovicích také otázku přístupu k lidem bez domova, kteří se v této lokalitě scházejí a tráví zde svůj čas. Několika lidí, jejichž profese je spjata také s touto problematikou, jsme se proto zeptali: Mají Boskovice vážnější problém s bezdomovci, popřípadě lidmi, kteří tráví podstatnou část života na ulici? Jak by ho měly řešit? Je na místě nějaká významnější pomoc bezdomovcům, či naopak represivnější opatření?*

---

{% profile_photo src="https://i.ohlasy.info/i/ot0sgji.jpg" name="Hana Nedomová" /%}

**Hana Nedomová, starostka Boskovic**

Bezdomovectví je problémem v celé České republice, Boskovice nejsou výjimkou. Lze je kategorizovat na bezdomovectví zjevné – osoby přebývající a přespávající na veřejných místech, skryté – osoby, které nemají svůj domov, ale mají ubytování, potenciální – osoby, které ještě žijí v bytě a nemusí si uvědomovat, že je jejich bydlení ohroženo. Bezdomovectví je v Boskovicích řešeno v souladu s platnou legislativou úzkou spoluprací sociálních pracovníků Městského úřadu Boskovice, městské policie, úřadu práce a pracovníků Oblastní charity Blansko. V rámci sociální práce sociálních pracovníků jsou řešeny problémy s ubytováním, evidencí na úřadu práce, sociálními dávkami. Spoluprací s oblastní charitou řeší sociální pracovníci možnosti hygieny, ošacení, zdravotní péče. Opakovaná sociální práce je zaměřena na 20 osob. Počet osob ohrožených bezdomovectvím nelze v současnosti odhadnout. Předpokladem zdárného řešení životní situace osob ohrožených bezdomovectvím je dobrovolný zájem využít nabízenou pomoc a snaha jedince situaci řešit. Východiskem pro řešení nepříznivých situací spojených s bydlením určitě nejsou represivní opatření.

V současné době spolupráce výše uvedených subjektů funguje, představuje vícestupňový model sociálního začleňování bezdomovců, který reaguje na akutní potřebu člověka, který ztratil bydlení, a to formou ambulantní, terénní i pobytovou. Nicméně je zde absence bydlení s podporou pro začleňující se bezdomovce a nedostupnost nájemného bydlení pro ně. Řešením nejen pro Boskovice se jeví zákon o dostupném bydlení (předpokládaná účinnost od 1. 1. 2017), který bude upravovat tři stupně dostupného bydlení: krizové bydlení, sociální byt a dostupný byt. V zákoně bude významně posílena role obcí a díky investiční podpoře státu budou mít Boskovice možnost obnovy stávajícího či výstavby nového bytového fondu.

---

{% profile_photo src="https://i.ohlasy.info/i/zsabqie.jpg" name="Kamila Kavanová" /%}

**Kamila Kavanová, sociální kurátorka pro bezdomovce v Brně, žije v Boskovicích**

Mají, nebo nemají? Každý občan Boskovic to jistě nebude vidět stejně. Dle mého názoru vážnější problém nemají. Vzhledem k tomu, že dělám sociálního kurátora v Brně, denně pracuji se spoustou lidí bez domova trávícími podstatnou část života na ulici a znám jejich situaci. Znám ji v Brně, kde problém bezdomovectví je veliký. V Boskovicích často potkávám partičku posedávající na nádraží, další partičku v parku u pošty či Alberta, občas ve městě na lavičce na náměstí, a Olinku. Mně osobně zas tak moc nevadí, a to mám malé děti.  Ano, je pravda, že tu a tam zabírají lavičku či se někde povalují a jsou odstrašujícím příkladem, ostatně, co jiného mají zabírat?

Boskovice jako malé město nedisponují žádnou noclehárnou či sociální ubytovnou. Tudíž tito lidé zřejmě obývají nějaký byt, dům či hájenku nebo se odklidí do Brna, které pro ně skýtá více možností. Možná se ale jen stulí pod strom či ulehnou právě na lavičku. V každé době ke každému městu patří bezdomovci, žebráci, jde o to, zda je jim nabídnuta pomoc, aspoň nějaké sociální poradentství – a to v případě Boskovic určitě je, viz sociálního kurátora. Co ale nedostanou, je možnost slušného přespání či hygieny, protože město žádné služby pro bezdomovce nemá. Možností by bylo například za určitých podmínek kontroly bydlení v lodním kontejneru, jak nedávno proběhlo médii. Varianty tu jsou, otázka je, zda jsou na to peníze, chuť, ochota a hlavně potřeba. Rozebírat, zda by bezdomovci nemohli pracovat a ne jen „chlastat“ a povalovat se, není součástí otázky, ale často v práci vidím, že je velmi těžké se z ulice dostat zpět. Neodsuzujme proto lidi, kteří jsou na ulici, ne vždy si za „TO“ mohou jen sami.

Zda bezdomovcům pomoci, či je represivně umravnit? To je otázka pro mě jasná. Represivní opatření ukazují, že k ničemu nevedou. Uvědomme si, že mnohdy si tento životní styl tito lidé nezvolili sami, nedostalo se jim zavčas účinné pomoci, anebo třeba časem rezignovali na takovou pomoc, která je v jejich situaci nedostatečná nebo nevyhovující. Pomoc ze strany města určitě ano, nejlépe by bylo dotázat se přímo jich, co by jim pomohlo, co jim chybí, proč tak žijí, a pak se dotázat města, co je pro ně ochotno udělat, nabídnout?

---

{% profile_photo src="https://i.ohlasy.info/i/2wbdodn.jpg" name="František Kratochvil" /%}

**František Kratochvil, vedoucího Nízkoprahového denního centra v Blansku**

V Blansku poskytují pomoc bezdomovcům hlavně sociální služby Nízkoprahové denní centrum a Noclehárna pro muže Blansko. Nízkoprahovost těchto zařízení zaručuje klientům snadnou dostupnost, bez doporučení, posudku a potvrzení. Proto, pokud klient neuvede v evidenčním listu například trvalé bydliště, pak tuto informaci nemáme. Uvedené údaje jsou tímto zkreslené, ale přesto je zřejmé, že uvedené sociální služby využívají i klienti, kteří jsou z Boskovicka. Těžko můžeme zhodnotit, zda mají Boskovice vážnější problém s bezdomovci, to je spíše otázka na sociální odbor města Boskovice, v jehož kompetenci je komunitní plánování. Záleží pak na jejich posouzení, zda jsou dané služby v regionu potřebné, či nikoliv.
Represivní opatření problematiku neřeší, na místě jsou spíše preventivní opatření, a pokud se lidé do špatné situace již dostali, tak je potřeba jim pomoci (třeba možností využít dostupnou sociální službu) a pracovat s nimi.

---

{% profile_photo src="https://i.ohlasy.info/i/hw8op39.jpg" name="David Krátký" /%}

**David Krátký, ředitel Městské police v Boskovicích**

Odpověď na tuto otázku není jednoduchá. Je potřeba rozlišit lidi bez domova a osoby nepřizpůsobivé. Osoby bez domova jsou osoby, které mají adresu hlášenou v budovách úřadů (městských a obecních), v Boskovicích se jedná o několik set osob, které tak činí z různých důvodů (hlavně finančních), ale ve městě se víceméně žádným způsobem nedopouští protiprávního jednání. U takových osob, které opravdu nemají kde bydlet, je možno řešit situaci různými sociálními pomocemi (charita – jídlo, sociální ubytování). Zde má město Boskovice vůči takovým lidem dluh. Chybí zde sociální ubytování pro osoby, které se dostaly do složité životní situace a chtějí s touto situací něco dělat. Počet takových osob mi není znám, protože většinou tyto osoby nefigurují ve statistikách policie.

Velkým problémem se ve městě jeví osoby nepřizpůsobivé. Nemusí se jednat o bezdomovce, někteří mají kde bydlet (ale navzájem se srocují). Jedná se především o osoby závislé na alkoholu a OPL (omamné psychotropní látky), které se následně dopouštějí protiprávního jednání (majetkové delikty, veřejné pohoršení, žebrání, atd.).  Ve většině případů nechtějí se svým způsobem života něco dělat. Sociální pomoc je většinou bez odezvy. Pokusy o sociální začlenění jsou s minimálními výsledky. Bohužel zde selhává i represe (špatná vymahatelnost práva), kdy tyto osoby žijí ze sociálního systému ČR (zdravotnictví, sociální dávky apod.). Bohužel řešení této situace je složité. Město má omezené kompetence, může prostřednictvím terénních sociálních pracovníků nebo pracovníků charity na tyto lidi působit a snažit se s nimi pracovat (i přes nízké výsledky). Ale obecně se dá říct, že se jedná o velmi složitou problematiku, které se na státní úrovni věnovalo mnoho odborníků, ale situace s problematickými osobami, které nemají kde bydlet, vyřešena nebyla.
  
Co se týče Boskovic, zde se pohybuje do 20 nepřizpůsobivých osob, které nemají kde bydlet, z toho jsou ⅔ z Boskovic a ⅓ je mimoboskovských. I přes maximální snahu je práce s těmito lidmi velmi obtížná a represe z výše uvedených důvodů neúčinná.
