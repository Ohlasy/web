---
title: "Rok po volbách: Koalice spokojeně vládne, dialog s opozicí vázne"
cover-photo: https://i.ohlasy.info/i/dzr0k8j.jpg
category: zpravodajství
author: Tomáš Trumpeš
tags: politika
---

*Rok uplynul od komunálních voleb, boskovická koalice ČSSD + KDU-ČSL + ANO 2011 má tak za sebou první čtvrtinu plánovaného vládnutí. A nic nenasvědčuje tomu, že by se síly na radnici měly nějak přeskupovat. „Koalice funguje tak, jak má. Nemáme mezi sebou zásadní rozpory,“ říká stručně starostka Hana Nedomová s tím, že hodnotit práci radnice musí hlavně občané. Pochvaluje si, že spolu ve vedení města hodně komunikují, nad stěžejními otázkami se schází všichni koaliční zastupitelé.*

{% photo src="https://i.ohlasy.info/i/dzr0k8j.jpg" author="Tomáš Trumpeš" /%}

Její slova potvrzuje i místostarostka Jaromíra Vítková, která je ve funkci již čtvrté období, nyní však v podstatně proměněném uspořádání. „Objevily se novinky, které jsem dříve nezažívala. Setkáváme se jako celá koalice, na radnici se potkáváme, kdykoliv je potřeba, probíhá to konstruktivně, a mohu-li to tak říct, tak v příjemné atmosféře,“ uvedla Jaromíra Vítková. 

Třetím koaličním partnerem je hnutí ANO 2011, které však reprezentují pouze bezpartijní zastupitelé. Pavel Schwarzer, který společně s Martinou Přichystalovou usedl v městské radě, říká, že rok po komunálních volbách se povolební euforie proměnila v každodenní práci a skončilo období, kdy si na sebe partneři museli zvyknout, naučit se spolupracovat a hlavně se seznámit s problematikou řízení města. Z jeho vyjádření lze dále vyčíst, že v práci koalice a v kominikaci mezi jejími členy vidí ještě rezervy. „Do dalšího období budeme muset spolu jako partneři nad problémy daleko více diskutovat a spolupracovat. Pokud si tuto potřebu uvědomí všichni členové současné koalice, máme podle mého názoru možnost městu přinést pozitivní věci. To od nás naši voliči v první řadě očekávají,“ hodnotí radní Pavel Schwarzer.

### Co se udělalo

Velmi skeptický je k počínání nové koalice bývalý starosta Jaroslav Dohnálek z ODS. „Chápu, že musí mít čas na rozkoukanou, ale za ten rok se toho moc nevybudovalo. Zato se hodně rozbořilo, a to nemyslím jen stavbu haly. Jsem smutný z toho, že z akcí, které se dnes realizují, jsem většinu ještě připravoval já, jinak není skoro nic nového. Zatím vedení města není moc za co obdivovat,“ hodnotí první rok nového vedení města. Mantrou se podle něj staly dotace a strategický plán. Ten bývalého starostu zklamal. „Z těch sto osmdesáti stran se dá číst asi tak dvacet, zbytek jsou materiály postahované někde z internetu, to bych uměl taky,“ komentuje Jaroslav Dohnálek. Snaha dosáhnout na dotace za každou cenu podle něj není dobrá, upozorňuje, že dotace se obvykle musí dofinancovat a hlavně je pak třeba vybudované věci provozovat, což rovněž stojí peníze.

Vedení města oproti tomu vidí řadu věcí, které se v prvním roce vládnutí podařily. Město cení právě přípravy strategického plánu, který nyní směřuje znovu k projednání v komisích. Nově se zavádějí také semináře pro zastupitele, letos se budou týkat právě strategického plánu a rozpočtu na příští rok. Novinkou byla také možnost občanů vznášet k rozpočtu připomínky – sešlo se jich okolo čtyřiceti.

Dále začalo fungovat několik opatření směřujících k větší transparentnosti radnice: zavedení přímých přenosů ze zastupitelstva, zveřejňování jmenovitého hlasování nejen ze zastupitelstva, ale i z rady, zápisy z jednání rady, zveřejňování smluv na webu a spuštění aplikace umožňující občanům pokládat otázky na městském webu. Dále byla přijata vyhláška zakazující hazard, vyhlášena bude cena za kulturu a realizují se konkrétní investiční akce: opravy chodníků – především na Otakara Kubína k nemocnici, úsek u zastávky na Sokolské, první etapa chodníku ke hřbitovu. Hotová je první etapa úprav za finančním úřadem. 

Z větších důležitých investic v infrastruktuře se podařilo dokončit výtlak v Mladkově a vodojem v Doubravách. Místostarostka Jaromíra Vítková si pochvaluje lepší spolupráci s vedením Vodárenské akciové společnosti a se Svazkem vodovodů a kanalizací. „Připravujeme další priority, jsou to záležitosti v řádech milionů a desítek milionů. Mohu zpětně hodnotit, že spolupráce se Svazkem se podstatně posunula, dřív pro nás bylo mnohem těžší vydefinovat, co se podaří, či nepodaří, nyní to probíhá lépe a ekonomičtěji,“ hodnotí Jaromíra Vítková.

Ta dále upozorňuje na vznik nových koncepcí prorodinné politiky a cestovního ruchu. Podařilo se projednat také nová pravidla pro směřování finančních prostředků do objektů v památkové zóně, které nejsou kulturními památkami. Skončila druhá etapa aktualizace odpadového hospodářství, startuje nové období programu regenerace. „Myslím, že v těchto oblastech se nám docela daří,“ říká místostarostka. Ta zdůrazňuje také to, že se boskovické koalici daří dobře spolupracovat s Jihomoravským krajem, kde vládne koalice ČSSD a KDU-ČSL. Výsledkem této spolupráce je třeba oprava Chrudichromské ulice, kraj přebírá pod svou správu Muzeum Boskovicka.

„Další věci budou následovat. Řešíme také problematiku, kterou jsme podědili, a snažíme se to dělat tak, abychom předkládali komplexní informace,“ uzavírá výčet aktivit v prvním roce starostka Hana Nedomová. 

Právě zděděné či dlouhodobé záležitosti jsou klíčové pro bývalého boskovického tajemníka Pavla Vlacha, který nyní stojí v čele místní TOP 09. Ten vidí hlavní problém ve dvou klíčových záležitostech, což je nemocnice a sportovní hala. „V nemocnici se nestalo nic a mám strach, že se jim to sype na hlavu, protože si s tím nevědí rady,“ vyjádřil se k prvnímu z témat. U haly chápe, že je politická vůle postavit ji na jiném místě, akceptovat však nedokáže nákup pozemku na Červené zahradě za skoro 4 tisíce korun za metr čtvereční. „Když jsem byl já na radnici, dařilo se nám při vyjednáváních srážet cenu spíš dolů, dnes je to naopak. Zaráží mě, že jsou za ty peníze schopni to koupit, aniž by navíc věděli, jestli tam budou stavět,“ podivuje se Pavel Vlach. Ostatní věci podle něj fungují dobře, standardní provoz města pokračuje a nekontroverzním záležitostem, jako jsou opravy chodníků a podobně, nic nebrání. Za jednu záležitost je opoziční zastupitel Pavel Vlach ochoten radnici vysloveně pochválit, a to je odkanalizování lokality Pod Střelnicí, které proběhne díky dohodě se soukromým investorem. „Naše názory na tuto věc se v opozici různí, ale já to považuji za husarský kousek. Pracoval jsem v samosprávě a vím, jak velice těžké je na takovou akci zajistit financování,“ říká šéf boskovické TOP 09.

### Vztahy s opozicí

Co evidentně příliš nefunguje, je konstruktivní dialog radnice s opozicí. „Když jsem nastoupila do funkce, spolupráce mi byla nabídnuta. Já se jí nebráním, ale musím vidět snahu z obou stran. Něco jiného je, když někdo vyžaduje informace o našich jednáních takřka hodinu po hodině, a něco jiného je opravdu se bavit o důležitých věcech. Zřejmě si tu spolupráci představujeme každý jinak,“ hodnotí vztahy s opozicí starostka Hana Nedomová. „Většinou se jedná o setkání s jednotlivcem nad konkrétním tématem, ale že by opozice přišla s žádostí o nějaké jednání, to ne,“ doplňuje ji místostarostka Jaromíra Vítková.

Bývalý starosta Jaroslav Dohnálek říká, že se ke vztahům s radnicí takřka nemůže vyjádřit, protože skoro žádná komunikace neprobíhá, a tudíž není o čem mluvit. „Ani jednou nás k žádnému jednání nepozvali, na zastupitelstvu na naše otázky neodpovídají, mašinou osmnácti hlasů se všechno prohlasuje. To, co bylo nám vyčítáno, je nyní ještě horší,“ říká Jaroslav Dohnálek a poukazuje rovněž na to, že se vedení města nedaří ani vylepšit komunikaci s veřejností, kupříkladu na setkání ve skleníku nad klíčovými otázkami chodí stále velice málo lidí. 

I zde volí smířlivější tón šéf boskovické TOP 09. „Asi je to individuální, já když potřebuji něco řešit, tak si na mě vedení města čas najde a věci si vyjasníme. Je to o lidech, se všemi to nefunguje,“ uzavírá Pavel Vlach.
