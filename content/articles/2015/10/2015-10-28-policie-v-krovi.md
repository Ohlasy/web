---
title: Dopravní policisté popírají, že by číhali v keřích na pokuty
cover-photo: https://i.ohlasy.info/i/gfczhr3.jpg
category: zpravodajství
author: Tomáš Trumpeš
tags: doprava
---

*Poněkud kontroverzní fotografie dokumentující práci dopravní police se objevily minulý pátek dopoledne na sociální síti Facebook. Jejich autor zachytil policisty v pozici, která podle názoru diskutujících příliš neodpovídá skutečnému poslání policie. Muži v uniformách se na nich u nemocnice skrývají v keři blízko přechodu pro chodce, který je však z důvodu rekonstrukčních prací zakázáno používat. Skrývají se, aby nachytali ty, kteří přechod použijí, místo aby šli o kus dál k přechodu provizornímu. Policisté tento postup ale popírají.*

{% photo src="https://i.ohlasy.info/i/gfczhr3.jpg" %}

„Lidé jsou zmatení a neví, kde mají přejít. Místo aby tam policisté stáli a informovali je, že přechod je o kus dál, tak se schovávají do keřů a kasírují,“ zaznělo v diskusi na internetu. Další fotografie zachycuje policisty, kteří se dočkali a zasahují proti přecházející ženě. Paradoxní je na celé věci navíc to, že v pátek žádné práce na místě neprobíhaly.

Diskutující na Facebooku nebyli pochopitelně schopni rozlišit, o jaké policisty se jedná. Nakonec se při bližším prozkoumání fotografií ukázalo, že se nejedná o boskovické městské strážníky, ale o dopravní policisty v bílých čepicích. Podle šéfa boskovických městských policistů Davida Krátkého je ovšem místo velice problematické. „Řešili jsme to zrovna včera a své lidi jsem tam také posílal. Volají nám ze staveniště, že mají s pohybem chodců velké problémy, lidé nerespektují značky, přelézají zábrany, přitom je to nebezpečné, probíhají zde práce a projíždí tady pravidelně bagr a další technika. Takže je nutné podívat se na věc taky z druhé strany,“ uvedl David Krátký.

Také podle Alice Musilové z oddělení tisku a prevence Policie České republiky kontaktovala firma, která provádí opravy, blanenskou policii s tím, že na místě dochází k situaci, kdy lidé ignorují dopravní značení. Pro větší bezpečnost bylo proto dopravní značení doplněno mobilními zábranami, které však lidé včetně seniorů a maminek s kočárky nadále ignorovali a tyto zábrany překračovali a různě překonávali. „Někteří lidé dle našich informací ignorovali i pracovníky firmy, kteří zde provádí práce a upozorňovali je na zákaz, a masově přelézali zábrany. Docházelo tak k situacím, kdy lidé ignorující dopravní značení směřovali prakticky do výkopu. Určitá pravidla musí dodržovat i chodci, a pokud je někde umístěna dopravní značka zakazující vstup chodců, jde o místa, kde je vstup pro chodce nebezpečný,“ popsala Alice Musilová.

{% photo src="https://i.ohlasy.info/i/oq7yfid.jpg" %}

Dopravní policisté podle ní prováděli na tento podnět v daném místě kontrolu jak v civilním oblečení, tak v uniformě, kdy upozorňovali chodce na tuto situaci. „Jistě ale chápete, že pokud nestačí domluva, musí nastoupit represe a nelze dokola někoho upozorňovat, proto policisté řešili situaci udělováním pokut. Policisté vykonávali dohled jak u přechodu, tak ve větší vzdálenosti,“ vysvětlila policistka. Podle šéfa boskovických strážníků Davida Krátkého je však místo problematické i tím, že se zde vzhledem k jeho charakteru pohybují neustále noví lidé. Stupňování represe tedy v tomto ohledu nemůže přinést kýžený efekt.

Že se policisté schovávají cíleně, to může podle Alice Musilové sice na první pohled vypadat, ale ve skutečnosti zde prý „policisté vykonávali dohled poblíž i z větší vzdálenosti a cíleně se neschovávali“.
