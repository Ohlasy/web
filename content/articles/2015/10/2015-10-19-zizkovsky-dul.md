---
title: "Krajiny Boskovicka: Žižkův stůl"
serial: krajiny
category: seriály
cover-photo: https://i.ohlasy.info/i/43xleth.jpg
author: Hynek Skořepa
---

*Přišel čas vypravit se jednou zase opačným směrem od Boskovic, na západ. Za Malou Hanou se tam zdvíhají kopce Hornosvratecké vrchoviny. Také tyto kopce spolu se svými poli, pastvinami a lesy vytvářejí krajinu nad jiné malebnou. Ne nadarmo si ji zamiloval básník František Halas a vybral si ji jako místo svých návratů, včetně toho návratu posledního, věčného, při kterém chtěl splynout se svým krajem navždycky. Ale o Františku Halasovi až jindy.*

{% photo src="https://i.ohlasy.info/i/43xleth.jpg" /%}

V letošním parném srpnu jsem po delší době zavítal do samého srdce přírodního parku Lysicko. Uprostřed kulturních jehličnatých lesů se zde nachází zbytek starého listnatého porostu na stráni nad Lysickým potokem. V lese se pak ukrývá několik skalisek, z nichž jedno připomíná svým vzhledem stůl. Lidová fantazie našich předků taková místa obvykle spojovala s některou z významných osobností dějin. Nejčastěji s vojevůdci, kteří prý u podobných kamenných stolů za svých tažení odpočívali. Zdejší kamenný stůl je připisován nikomu menšímu než samotnému Janu Žižkovi z Trocnova. 

Pověsti vyprávějí o mnoha podobných místech v krajině Čech a Moravy, která prý Žižka navštívil. Jeho údajný pobyt připomínají či připomínaly nejen kamenné stoly či lavice, ale také prastaré stromy. Ve většině případů nejde o víc než o pověsti, legendy. Husitský vojevůdce je nejspíš nikdy nenavštívil. Přesto tato místa měla a mají svůj velký význam. Připomínají člověka, který dokázal na čas pohnout kolem dějin. V době národního obrození pak dával Žižkův odkaz Čechům a v menší míře i Moravanům příklad, že i malý národ může dosáhnout velikosti. Poněkud v jiném světle Žižku vnímali čeští Němci – pro ně byl spíš oním zlopověstným vojevůdcem kacířských vojsk, jeho vojenské umění však nemohli ani oni pominout.

V obrozeneckých časech devatenáctého století, kdy se snaha povznést vlastní národ na úroveň ostatních významných evropských národů prolínala s romantickými náladami návratu k přírodě, byla podobná (třeba jen zdánlivě) památná místa hojně navštěvována. Dělo se tak zřejmě i v případě Žižkova stolu u Lysic. Do jedné ze skalek je tam vyryt nápis: Saller 1832. Těžko říct, kdo oním návštěvníkem, který na skále zanechal svoje jméno, mohl být. Možná šlo o někoho z hostů na lysickém zámku. Vždyť z lysické Obory, v té době jistě mnohem upravenější než dnes a sloužící k romantickým procházkám, je to k Žižkovu stolu jen coby kamenem dohodil.

{% photo src="https://i.ohlasy.info/i/8im3teq.jpg" %} 

Rulové skály Žižkova stolu poznamenaly chladné klimatické výkyvy starších čtvrtohor. Mrazové zvětrávání je přemodelovalo v tzv. mrazové sruby. V jednom z nich se nachází dokonce náznak miniaturní jeskyňky. Štěňátko, které jsem si nedlouho před tím přivezl z Balkánů, muselo samozřejmě všechna tato místa důkladně prozkoumat. Vždyť na světě je toho tolik nového! Geomorfolog RNDr. Mojmír Hrádek v příslušné kapitole publikace Přírodní poměry Boskovicka upozorňuje, že na stěnách některých zdejších skal lze pozorovat i ležaté vrásy. Ty však smyslům štěněte unikají. Tak kdyby tam bylo něco voňavého.

{% photo src="https://i.ohlasy.info/i/rsktf7e.jpg" %} 

Koruny buků v tom starém lese byly onoho srpnového dne již notně prořídlé. Dlouhotrvající sucho stromům na mělké půdě očividně neprospělo. Listí jim žloutlo, přestože do skutečného podzimu zbývalo ještě několik týdnů. Kromě buků rostou v tom ostrůvku suťového lesa ještě javor klen i mléč, jilm drsný čili horský a habr. Pozoruhodný je pak výskyt poměrně teplomilného keře brslene bradavičnatého, kterému se zde daří ve výšce téměř 600 metrů nad mořem!

Když už člověk zavítá do těchto končin, stojí za to vydat se odtud ještě kousek dál k severovýchodu. Projdete lesem Ostružníkem, kde se lesní asfaltka vedoucí od Bedřichova rozdvojuje. Jedna větev míří na Kunice, druhá pak někam k Hlubokému u Kunštátu. Pokud se vydáte ke Kunicím, dostanete se po chvíli na pastviny nad obcí, odkud bývají krásné výhledy směrem k Boskovicím a na Drahanskou vrchovinu. Musíte si však vybrat jiný den, nejlépe podzimní, chladný, po přechodu studené fronty. V letním parnu se vzdálenější kopce ztrácejí v oparu. 

{% photo src="https://i.ohlasy.info/i/cdjechu.jpg" /%}

Zamíříte-li pak k Hlubokému, po levé straně silničky se po chvíli objeví zajímavý kousek lesa. Na první pohled vlastně moc zajímavý není. Je to zdánlivě obyčejný smrkový les, jakých je všude u nás plno. Jenže jeho stromy jsou pečlivě očíslovány a na informační tabuli se lze dočíst, že se jedná o jednu z nejstarších lesnických výzkumných ploch ve střední Evropě. Plocha byla založena roku 1891 podle metodiky vypracované někdejším Lesnickým výzkumným ústavem v Mariabrunnu u Vídně. V evidenci byla vedena pod číslem 170 – Bedřichov. Tedy asi spíš Bedrzichow, zápisy byly tenkrát vedeny německy. Původně byl na ní srovnáván vliv sponu sazenic smrku na produkci a kvalitu ze sazenic vyrostlého porostu. Ty sazenice byly vysázeny ve třech různých sponech: 1 krát 1 metr, 1,5 krát 1,5 metru a 2 krát 2 metry. Šlo o tři výzkumné dílce o rozloze 0,252 ha.

Po zániku rakousko-uherské monarchie se rozpadla také síť mariabrunnských lesních výzkumných ploch. Na tu bedřichovskou však lesníci úplně nezapomněli. Podrobná inventarizace a vyhodnocení stavu plochy byla provedena v letech 1975 až 1976. Dnes už má zdejší porost víc než sto let a přišel čas pro jeho postupnou obnovu. V roce 2014 v něm proto zahájili lesníci z Mendelovy univerzity v Brně spolu se svými kolegy ze státního podniku Lesy České republiky obnovní zásahy. Voleny byly maloplošné obnovní prvky – tzv. kotlíky (v podstatě jde o místo s vykácenými stromy přibližně kruhového tvaru, kam přichází dostatek světla, aby zde mohla odrůstat nová generace stromů).

{% photo src="https://i.ohlasy.info/i/borswmx.jpg" /%}

Smrkový porost sice nepředstavuje v těchto polohách kolem 600 metrů nad mořem původní les. Před několika staletími, než lesníci záměrně změnili druhovou skladbu a upřednostnili rychleji rostoucí a pro průmyslové zpracování žádaný smrk, rostl zde nejspíš smíšený les s bukem a jedlí. Přesto poskytuje tento kousek Hornosvratecké vrchoviny pro pěstování smrku poměrně příznivé podmínky a za pomoci vhodných lesnických zásahů zde lze vypěstovat pěkný les, který následně může přinést i solidní hospodářský užitek. I když bych v jiném případě doporučil pokusit se při postupné obnově doplnit podobný porost bukem, zde bude vhodné jej zachovat jako cennou dlouhodobě sledovanou lokalitu pěstování kulturní smrčiny.

Vždyť již naši předkové jej chovali v úctě. Tehdejší šlechtičtí majitelé lysického panství Dubští z Třebomyslic neváhali a umožnili založení výzkumné plochy na svých majetcích. Dodnes zde můžete najít mezníky s jejich erbem – dvojicí odvrácených buvolích rohů. Však to také byli majitelé osvícení. Na lysickém zámku u svých příbuzných pobývala též významná rakouská spisovatelka Marie von Ebner-Eschenbach, rozená Dubská. A zdejší kraj jí byl inspirací při psaní některých povídek. V jedné z nich přirovnala hlínu zámecké zahrady k *nejjemnějšímu španělskému tabáku, který se chce šňupati.* Pan docent Jan Lacina, který zpracoval příslušnou pasáž o ochraně přírody do knihy Přírodní poměry Boskovicka, k tomu trefně dodal: *Jaká je to nádherná metafora pro hlínu kterékoliv krajiny, kterou máme rádi!*

{% photo src="https://i.ohlasy.info/i/kybriim.jpg" /%}

A že svůj kraj měli opravdu rádi i mnozí jeho obyvatelé ve století dvacátém svědčí fakt, že přírodní park Lysicko byl roku 1994 vyhlášen tehdejším Okresním úřadem v Blansku z iniciativy místních občanů. Ti totiž po zřízení sousedních přírodních parků Svratecká hornatina a Halasovo Kunštátsko dali jasně najevo, že taky u nich je hezky. Doufejme, že láska k zdejšímu kraji neopustila ani jeho obyvatele dnešní.
 
Zbývá si jen přát, aby všechny zmíněné přírodní parky plnily úlohu, kvůli které byly vyhlášeny, tedy aby chránily krajinný ráz s významnými soustředěnými estetickými a přírodními hodnotami. Přírodní park totiž není, přestože si to mnozí mylně myslí, zvláště chráněným územím. Nezajišťuje tedy ochranu konkrétním druhům rostlin a živočichů, ani jejich společenstvům (na to máme přírodní rezervace či třeba chráněné krajinné oblasti). Měl by však přispět k zachování stavu krajiny. Především by nemělo docházet ke změnám kultur na jednotlivých pozemcích (rozorávání luk a pastvin či naopak jejich zalesňování) a také by neměla být povolována výstavba mimo vlastní zastavěná území obcí. Po zrušení okresních úřadů bdí (či by aspoň měly bdít) nad dodržováním ochrany krajinného rázu obecní úřady s rozšířenou působností, tedy i ten boskovický. Doufejme, že se jim bude aspoň částečně dařit bránit výraznějšímu narušení krajinného rázu, i když to jistě nebude jednoduché. Snaha zvláště těch bohatších z našich spoluobčanů využít místa v pěkné krajině ve svůj prospěch totiž sílí.

