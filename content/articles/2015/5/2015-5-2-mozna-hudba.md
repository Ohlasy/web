---
title: Když zmizí technika, zůstane hudba
category: názory a komentáře
cover-photo: https://i.ohlasy.info/i/d7clo88.jpg
author: Kristýna Šamšulová
tags: hudba kultura
---

*V druhé polovině dubna proběhlo ve Varšavě předkolo mezinárodní soutěže Fryderika Chopina. Porotci během deseti soutěžních dnů vyslechli přes 150 vynikajících klavíristů z celého světa a vybrali z nich polovinu uchazečů pro samotnou soutěž, která proběhne na podzim. Já sama jsem klání v přímém přenosu sledovala na YouTube hlavně kvůli tomu, že se ho účastnil (a do hlavní soutěže nakonec postoupil) můj spolužák a skvělý pianista Marek Kozák. Všichni klavíristé, vybraní na základě zaslaných nahrávek, hráli technicky brilantně a suverénně. Často jsem při sledování přenosů myslela na to, jak obtížné musí být vybírat z takhle dobrých muzikantů ty „lepší“, když jsou všichni na tak vysoké úrovni.*

{% photo src="https://i.ohlasy.info/i/d7clo88.jpg" /%}

Ale co když je to vlastně docela jednoduché? Co když se v množině technicky zdatných pianistů ona technická zdatnost vynuluje sama sebou a přestane být díky své automatičnosti kritériem hodnocení? To, co pak zůstane, je hudba sama – radost a okouzlení, jakýsi dětský údiv nad krásou zvuku. Zároveň se jedná o rys, který není samozřejmostí u každého hudebníka, a tato přidaná hodnota může nakonec být tím, co umožní rozlišit zdatného rutinéra (jehož role přesto není v hudebním světě zanedbatelná!) od skutečného muzikanta.

Před pár měsíci mě oslovil můj bratr Vojtěch, abych vystoupila na boskovickém festivalu moderní vážné hudby, který pořádá jako svůj absolventský projekt v oboru hudebního manažerství na brněnské JAMU. Přiznám se, že jsem chvíli nevěděla, jak na nabídku reagovat. S moderní vážnou hudbou je trochu problém, váhavě se k její výuce a interpretaci přistupuje i na vysokých uměleckých školách. Často se stane, že se ve skladbě vyskytuje jen malé množství dlouho držených not, na kterých vlastně není co cvičit. Zmizí technika, naše největší a nejsnáze ohodnotitelná zbraň, důkaz toho, že jsme profesionálové, a najednou jsme jakoby bezmocní, nevíme, odkud skladbu uchopit, jak ji ovládnout. Přesto – a nebo možná právě proto – jsem bratrovu výzvu přijala. S violoncellistkou Petrou Machkovou-Čadovou jsme si vybraly skladby od soudobého estonského skladatele Arvo Pärta, které vynikají svojí průzračností a jednoduchostí, a přesto se nedají označit za banální nebo bezobsažné. Práce na nich je neobyčejná. Nevyžaduje hodiny drilu, vyžaduje pozorné uši a klidnou mysl, ochotu nelpět za každou cenu na komplikovanosti světa. Hudba Arvo Pärta je pro mě v určitém smyslu návrat k dětskému způsobu vidění věcí: čistě, bez ambicí, se zvědavostí a údivem.

Oněch pár not, které v Pärtových skladbách jsou, by teoreticky dokázalo zahrát téměř každé malé dítě na základní umělecké škole. Přesto si myslím, že se jedná o hudbu, kterou nemůže hrát každý. Když se ve Varšavské soutěži jako v matematické rovnici pokrátí technika, a nebo když naopak někde technické nároky nejsou vůbec, tak zkrátka musí něco zůstat – něco podstatného, kvůli čemu to celé má jakýsi vyšší smysl, než oslnivý a prchavý dojem z technické bezchybnosti.

Jestli se nám podaří až k onomu „jádru věci“ dostat, zůstává otázkou, srdečně vás však zveme do boskovické synagogy, kde bude hudba Arvo Pärta k slyšení ve středu 6. 5. od půl osmé večer. Koncert proběhne v rámci výše zmíněného minifestivalu [Možná hudba](http://moznahudba.cz).
