---
title: "20. ročník festivalu Concentus Moraviae má jasné téma: Pojďme slavit!"
cover-photo: https://i.ohlasy.info/i/6so93yf.jpg
author: Tomáš Trumpeš
tags: kultura hudba
---

*Mezinárodní hudební festival 13 měst Concentus Moraviae slaví letos jubilejní 20. ročník. Zvolil si k tomu i jasné téma: Pojďme slavit! A slavit se bude jako obvykle také v Boskovicích, v Lysicích a v Rájci-Jestřebí, kam zavítají festivalové koncerty. Během let se festival rozrostl, ale tato tři místa v našem regionu jsou součástí festivalu již pod prvního ročníku v roce 1996.*

{% photo src="https://i.ohlasy.info/i/6so93yf.jpg" /%}

Letošní ročník se koná od 30. května do 25. června, zahájen bude v brněnské bazilice Nanebevzetí Panny Marie. „Oslavy v roce 2015 se zúčastní řada hudebních hrdinů minulých festivalových ročníků: Magdalena Kožená, Marco Beasley a Accordone, Jos Van Immerseel, BL!NDMAN a mnozí další. Na festivalu se ale další pozoruhodní hudebníci a soubory představí poprvé. Mezi všemi hudebními lahůdkami budou dominovat tři happeningy: lednicko-valtický areál budete moci projet na kole s řadou hudebních zastávek, ve Slavkově u Brna se uskuteční Festa Teatrale a zámek ve Žďáru nad Sázavou bude zaplaven harfami,“ popisují pořadatelé jubilejní ročník.

To nejdůležitější je ovšem i letos koncertní program. V Boskovicích, v Lysicích i v Rájci-Jestřebí proběhne po dvou koncertech. Dramaturgie je letos rovněž podřízena oslavám výročí. „Narozeninový ročník vzdá hold nádheře koncertních dějišť, a protože se festival koná jak na zámcích, tak v kostelích, bude mít také naše slavnost rozměr efektní i duchovní. Slovo slavnost je odvozeno z latinského celebrare, tedy připomenout obřadným způsobem. Toto slovo je spojováno se mší svatou. Ve středověku se pojilo také s Kristovou poslední večeří. Řada fascinujících klášterů, kostelů a kaplí regionu se pochopitelně nabízí jako ideální prostředí pro konání duchovní část festivalu,“ popisuje programová východisko dramaturg letošního ročníku, belgický hudební vědec a básník Jelle Dierickx.

První boskovický koncert se koná ve středu 3. června od 19.30 na zámku, kde vystoupí duo cembalistů Barbara Maria Willi  a Jos van Immerseel. V pondělí 22. června proběhne od 19.30 druhý boskovický koncert v kostele sv. Jakuba, kde vystoupí Capella Mariana s uměleckým vedoucím Vojtěchem Semerádem. Na programu duchovní oslavy budou skvosty Sixtinské kaple, kupříkladu Palestrinova legendární Missa Papae Marcelli.

První lysický koncert je naplánován na neděli 7. června, kdy od 19.30 vystoupí v zámeckém velkém salonu soubor Plaisirs de Musique pod vedením loutnisty Jana Čižmáře s programem nazvaným Zahrady rozkoše. Podruhé navštíví festival Concentus Moraviae Lysice v neděli 21. června, koncert proběhne tentokrát na zámeckém nádvoří a účinkovat budou Pacora Trio a hráčka na barokní traverso Jana Semerádová. Program založený na čiré improvizaci a čisté kráse zvuku nese název Přeznívání.

Slavnostní sál zámku v Rájci-Jestřebí čeká první festivalový koncert ve čtvrtek 4. června od 19.30, vystoupí hráč na theorbu Bruno Helstroffer. Druhý rájecký koncert proběhne na tomtéž místě ve středu 17. června, od 19.30 zahraje Goeyvaerts String Trio.

Vstupenky na jednotlivé koncerty festivalu Concentus Moraviae lze koupit v předprodejní síti Ticketportal a na [ticketportal.cz](http://www.ticketportal.cz). Kromě toho jsou dostání i v předprodejních místech festivalových měst, tedy v boskovickém informačním středisku, na zámku v Lysicích a v rájeckém informačním a vzdělávacím centru.
