---
title: Gymnazistka Kateřina Látalová zvítězila v celostátním kole olympiády ve francouzštině
category: zpravodajství
cover-photo: https://i.ohlasy.info/i/jksh1ni.jpg
author: Tomáš Trumpeš
tags: vzdělávání
---

*Velkého úspěchu dosáhla studentka septimy boskovického gymnázia Kateřina Látalová, která zvítězila v celostátním kole olympiády ve francouzském jazyce. Kateřina francouzštinu studuje u profesorky Ivety Juřekové, podle které se u ní snoubí výjimečný talent a výjimečná píle. Už postup do celostátního kola je pro gymnázium velkým úspěchem, vítězství je zcela ojedinělé.*

{% photo src="https://i.ohlasy.info/i/jksh1ni.jpg" /%}

„Naše gymnázium se účastní velké spousty soutěží, máme aktivní studenty i pedagogy. V mnoha soutěžích zaznamenáváme vítězství i v těch nejvyšších kolech. Pokud mluvíme o olympiádách pod hlavičkou ministerstva školství, musím říct, že dostat se do celostátního kola je obrovský úspěch. To, co se podařilo Katce, tedy postoupit z prvního místa v kraji a vyhrát i kolo celostátní, je opravdu jedinečné a výjimečné. Je dobré si uvědomit, že jsme malá škola a francouzština je až druhý jazyk. Nemáme lektora ani konverzaci, časová dotace je 3 hodiny týdně. Katka soutěžila v kategorii určené pro studenty s více než třemi roky studia francouzštiny nebo více než dvanácti hodinami výuky týdně, se studenty, které doprovázeli jejich francouzští lektoři,“ vysvětlila Kateřinina francouzštinářka Iveta Juřeková.

Ta začala Kateřinu učit po návratu z mateřské dovolené před dvěma lety. Zpočátku jí připadala stejně dobrá jako každý jiný šikovný student, avšak nijak nadprůměrná. Na první rodičovské schůzce přišla poděkovat Kateřinina maminka za zájem, který prý Iveta Juřeková v Kateřině vyvolala. „Udivilo mě to, ale je pravda, že jsem na Katce začala vnímat postupné změny. Zlepšovala se, ale stejně jsem měla zpočátku pocit, že si příliš nevěří a podceňuje se. Za ty dva roky, co se známe, udělala nejen velký kus práce ve francouzštině, ale posunula se i po té lidské stránce. Začala být průbojnější, získala na sebevědomí, vypadá spokojeně.  A to mě moc těší. Katka je velmi pracovitá, pečlivá, hodně čte a ví, co chce. Je výjimečná, i když to nemusí být na první pohled patrné. Těším se na to, až se za pár let dozvím, kam až ji přivedla ta úžasná kombinace píle a nadání,“ dodává Iveta Juřeková.

S francouzštinou se Kateřina Látalová začala seznamovat v tercii, kdy studentům osmiletého gymnázia přibývá výuka druhého cizího jazyka. „Bylo to zvláštní začínat zase s nějakým jazykem od začátku. Nejdřív jsem ani nepočítala, že bych třeba z francouzštiny chtěla maturovat, to u angličtiny mi to bylo jasné. Napadlo mě to asi až před rokem a půl, kdy jsem se o francouzštinu začala víc zajímat.“ Zlom podle ní nastal i proto, že se díky francouzštině potkala se svým přítelem. A také právě díky učitelce Ivetě Juřekové. „Říká se, že když má člověk o něco velký zájem, osobnost profesora by ho neměla tolik ovlivnit. Ale ono to tak stejně funguje. Paní profesorka má přirozenou autoritu a dokáže povzbudit. Trochu mě mrzí, že nemůžu mít francouzštinu jako volitelný seminář, ale zájemců je málo.“ Předepsaných zájemců o seminář musí být totiž alespoň 12, letos se jich na gymnáziu našlo rekordních 9, ale to nestačilo.

Francouzštině se Katka věnuje intenzivně, říká, že jí obětuje takřka veškerý svůj volný čas. Ze studijních metod se jí nejvíc osvědčilo vést si vlastní slovník, kam si píše nová slovíčka a věty, které objeví na internetu nebo v knížkách. Také se hodně dívá na filmy, samozřejmě v originálním znění a bez titulků. „Ale to vnitřně nepovažuji až za takovou práci, spíše za odpočinek.“ 

Ve Francii Kateřina nikdy nebyla, i když vloni už to několikrát vypadalo, že by mohla jet. Nakonec se dostala do Belgie, kde ovšem rovněž mohla svou jazykovou výbavu uplatnit. „Skoro necestuji. Poznávací zájezdy za památkami by mi, myslím, stejně zas tak moc nedaly. Když člověk studuje jazyk, tak pochytí i něco z kultury, která je s ním spojená. Ale já se vždy primárně zajímám o jazyk jako takový. Hlavně ráda čtu. Ale když jsem se chtěla zaměřit na ústní část zkoušky, uvědomila jsem si, že čtení mi moc nepomůže. Nejvíc mě to ale táhne právě k literatuře.“

Za hendikep Kateřina Látalová nepovažuje ani to, že nemá moc možností setkat se s rodilými mluvčími, Boskovice jsou podle ní tak malé, že tuto možnost nemá ani v angličtině. Spíše ji limituje, že hodin francouzštiny má ve škole dvakrát méně než angličtiny.

Kateřina bude maturovat příští rok a poté chce pokračovat ve studiu jazyků. Francouzštiny i angličtiny. Vedle toho se v minulosti zajímala i o hindštinu a o švédštinu. Paradoxně právě studium hindštiny jí zprostředkovalo zážitek, na základě kterého si uvědomila, jakou radost jí dělá možnost konkrétního živého využití nastudovaných znalostí. „Potkala jsem rodinu Indů a hrozně mě lákalo je oslovit, nakonec jsem to udělala. A bylo to strašně příjemné, že člověk konečně uplatní to, co dřív využíval jen ke čtení. Možnost s někým se domluvit mě moc těší. Ale je pravda, že převažující část mého jazykového života tvoří spíš ta pasivní forma.“

Celostátní kolo olympiády, ve kterém Kateřina Látalová nakonec zvítězila, se skládalo z poslechové části a z ústní části, během které studenti prezentovali vlastní předem zvolené téma. Kateřina si zvolila téma Jaké kvality nejlépe vystihují osobnost člověka. „Vzala jsem to hodně subjektivně. Zmínila jsem smysl pro zodpovědnost, protože mi přijde, že to je vlastnost, která se projevuje ve všech oblastech života. Potom jsem mluvila o tom, že o nás hodně vypovídají naše zájmy a koníčky. Ty prozradí, jestli jsme třeba spíš společenští, nebo stydliví. Mluvila jsem o své zálibě v knížkách, která o mně může říct, že jsem spíš uzavřená.“

Ve finále celostátního kola olympiády bylo 14 soutěžících, za každý kraj jeden. Pořadí se vyhlašovalo od posledního místa. Takže při ohlášení prvního jména si Kateřina vydechla, že není poslední, ale bude aspoň třináctá. Pak vyhlašování pokračovalo, a když řekli jméno druhého, bylo jasné, že Kateřina zůstává jako vítězka. „Bylo to překvapení, nevěděla jsem, co mám říct,“ popisuje úspěšná studentka boskovického gymnázia Kateřina Látalová. „Tušila jsem, že by Katka mohla zazářit, věřila jsem jí, i když na vítězství jsem nepomýšlela. Olympiádu jsem neprožívala jako souboj proti někomu, spíš jako příležitost k tomu, aby si Katka otestovala svoje možnosti a konečně pochopila, že francouzsky už umí opravdu dobře,“ uzavírá její francouzštinářka Iveta Juřeková.
