---
title: „S koněm si musíš rozumět, nejede jako stroj,“ říká evropský šampion ve westernovém ježdění Ondřej Houška
category: rozhovory
cover-photo: https://i.ohlasy.info/i/38hbcn2.jpg
author: Tomáš Trumpeš
---

*Ondřej Houška řečený Oswego žije a stará se o koně na ranči ve Svitávce. Před několika lety se začal zajímat o královskou disciplínu westernového ježdění working cow horse, která se postupně začala prosazovat v Evropě. Letos s novým koněm This Cats Light, sedmiletým hřebcem v majetku Silver Stone Ranche, uspěl nejprve na polském mistrovství, což mu dodalo odvahu jet i na evropský šampionát. A tam ve své disciplíně zvítězil. Už jako evropský šampion jel i na další mezinárodní soutěž Americana v Augsburgu, kde rovněž dosáhl významných úspěchů.*

{% photo src="https://i.ohlasy.info/i/38hbcn2.jpg" /%}

**Co přesně za ocenění se ti podařilo získat?**

V polovině srpna se v německém Kreuthu konal 26th European Championship of American Quarter Horses, v disciplíně working cow horse. Tuhle disciplínu jsem vyhrál a stal se evropským šampionem.

**Kolik tam bylo soutěžících?**

Byli tam jezdci z Německa, dále Poláci, Maďaři a Italové. V mé disciplíně bylo 12 soutěžících, evropská špička.

**Jak ses na šampionát nominoval? Byl jsi jediný z České republiky?**

Byl jsem jediný a titul mám jako první z Čech, nikdo to zatím nevyhrál. Tato disciplína se v Evropě i u nás začala jezdit relativně nově. Na šampionát může jet každý, kdo se svým koněm na soutěži zajede určité skóre. Ale hlavně je to na jezdci, musí mít odvahu zaplatit startovné a jet. Pak musíš být člen české, evropské i americké asociace.

**Co je přesně náplní soutěžní disciplíny?**

Je to taková královská disciplína westernového ježdění. Skládá se ze dvou částí – drezurní neboli reiningová, kde kůň ukazuje, jak zvládá drezurní prvky: chodit na volné otěži, klouzavá zastavení, spiny, což je otočka kolem vnitřní nohy, rychlé kruhy, malé kruhy. Musíme ve cvalu zajet konkrétní úlohu podle pravidel, které předepisují, kde přesně se co má udělat. Druhá část je s krávou. Do jízdárny vpustí tele a já ho musím udržet nejprve na krátké stěně. Kůň musí pracovat zrcadlově podle telete a musí takzvaně číst krávu, tedy pracovat aniž bych já moc působil. Potom si tele vytlačím na dlouhou stranu, musím ho předjet ve cvalu, otočit, to celé znovu a pak udělat ve cvalu dva kruhy, jeden vlevo a druhý vpravo. Tele musím řídit a ne za ním splašeně běžet. To vše je bodované.

**Jak dlouho se disciplíně věnuješ?**

Asi čtyři pět let. A dva roky závodím. Letos s tímto koněm, kterého mám doma půl roku. Po tu dobu jsme se sjížděli, až pak jsem si troufl jet do Polska, a po úspěchu tam jet na šampionát a pak zase dál.

**Jak velký podíl na úspěchu má kůň a jak velký jezdec?**

Každý kůň reaguje jinak na každého jezdce. Ale platí, že špatný jezdec na dobrém koni nezajede vůbec nic, a dobrý jezdec na špatném koni taky ne. S koněm si musíš rozumět, on musí vědět, co dělám, a dobře reagovat. Kůň nejede jako stroj. Ve druhé části disciplíny záleží hodně i na teleti, někdy je rychlé, někdy pomalé, na to všechno musím reagovat a koně vést a on ze sebe musí vydat to nejlepší. Když máš špatnou krávu, nenaděláš nic.

**To ale vlastně není úplně spravedlivé?**

To je zkrátka sport. Jednou je to tak, podruhé onak. Ale i když máš špatnou krávu a předvedeš dobrou práci, můžeš mít docela dobrý výsledek.

**Tohoto koně sis tedy sám nevycvičil?**

Ne, toho mám v tréningu. On za sebou měl docela dobré výsledky. Každý trenér má jiné držení těla a jiný způsob ježdění, takže většinou je to tak, že když si někdo pořídí koně, asi dva měsíce se to drží na jeho původní úrovni, a pak to jde rapidně dolů. My jsme byli dole začátkem sezóny, nebyli jsme sježdění, ale postupně se to zlepšovalo, teď už máme skóre na vysoké úrovni.

**Ty tedy nejen jezdíš jako závodník, ale koně v této disciplíně i trénuješ?**

Ano, jsem vlastně jediný trenér u nás. Musím tohle všechno znát, navíc tohle je hřebec a s hřebcem je to všechno daleko těžší.

**Jak to?**

Má myšlenky občas někde jinde. Já se tím živím, chovem a tréningem koní, od obsednutí a přeježdění mladých koní až po ty show koně. Čím víc toho člověk zná, tím lepší koně si může dovolit.

{% photo src="https://i.ohlasy.info/i/9tylnr8.jpg" /%}

**Jak soutěžení vnímá kůň? Baví ho to? Může to být i nebezpečné?**

Nebezpečné to je. Zaprvé přeprava, na silnici se může stát cokoliv. Zadruhé může zaútočit tele a zatřetí může uklouznout. Ale když je kůň špatně připravený, tak ani nepodává dobré výsledky. Když je naštvaný, musíš na něj tlačit, a to je špatné. Takže je poznat, když ho to baví, pak to jde dopředu.

**Jak ty ses vlastně vůbec dostal ke koním?**

To byla taková náhoda. Když mi bylo asi osmnáct, máma si koupila do Letovic koně. A já jsem si na něj občas sedl. No a pak už jsem u toho zůstal, měli jsme hříbata a šli jsme do Svitávky. Pak jsem se jel učit do Kanady, poprvé, podruhé, potřetí, to už to šlo ráz na ráz. A posledních deset let se tím živím úplně.

**Tedy provozem ranče ve Svitávce. Co všechno to obnáší? Jiným lidem vychováváš koně?**

Ustájení, tréning koní. Přes sezónu u nás bylo třicet koní, z toho deset našich. Teď je to trochu volnější, ti, co byli jen v tréningu, odcházejí. Jeden člověk může za den zvládnout jezdit tak jedenáct koní, ale je to hodně naknop. Když jsem potřeboval pravidelně trénovat, tak jsem jezdil tak devět koní.

**Kolik hodin denně trávíš v sedle?**

Tak sedm osm. Ráno vstanu, udělám stáje a jdu jezdit. Jezdím až do večera, pak se postarám o ohrady, nakrmím a jdu spát. A pak závody. Loni jsem jich absolvoval třináct, letos jich mám za sebou osm.

**Řekli jsme, jak ses dostal ke koním. A kdy ses dostal k westernovému ježdění a k soutěžení?**

Když chce jít člověk dál a nechce si jen vozit zadek, tak hledá další cestu, kde se něco nového naučit. A pak se mi nelíbilo, jak tady u nás westerňáci jezdí, takoví ti harlejáři – páku v ruce, klobouk, nohy dopředu. Chtěl jsem něco víc. Kde to získat? No tam, kde se to zrodilo, takže jedině v severní Americe.

**Říkals, že se na závodech platí vysoké startovné? Vrátí se ti to nějak?**

Když udělám výsledek, získám zákazníky, kteří mi dají dobré koně do tréningu. A to zase i mně pomůže dostat se dál. 

**Jak je u nás westernové ježdění populární?**

Populární je hodně, ale lidé si dost hrají na svém písečku. Jsou u nás dobří jezdci, kteří ale nevyjedou ven, aby ukázali, co umí. Mají strach, že by něco udělali špatně, nebo si tak nevěří, nebo mají koně jen na úrovni našeho státu. 

**Tvůj kůň This Cats Light je odkud?**

Narozený v Americe, pak byl v Itálii a teď je u nás. Celý loňský rok nejezdil, protože ho majitel prodával. Pak ho koupila Češka a začal u mě zase jezdit.

**A sedli jste si?**

Je spíš těžší. Myslel jsem si, že to bude snazší. Pořád na sobě pracujeme, ještě to není stoprocentní. 

**Ještě zpátky k šampionátu – říkal sis po jízdě, že bys mohl vyhrát?**

Byl jsem pořád trochu v šoku po náročné cestě, navíc v novém prostředí, kde nikoho neznáš. Říkal jsem si, že to snad nebylo tak špatné a mohl bych být tak někde v půlce. Pak při vyhodnocení hlásili hodnocení každého z pěti rozhodčích, pak se odečetlo nejhorší a nejlepší skóre, a podle toho se spočítal šampion. U prvních tří rozhodčích jsem byl na prvním místě. Seděl jsem na koni, nohy ze třmenů, vůbec jsem to nečekal. Byl jsem hodně překvapený. Čtvrtý rozhodčí mě dal na třetí místo a pátý na druhé. Pak jsem si nebyl jistý, jak to vyjde, druhý jezdec byl dvakrát první, ale zase byl třikrát druhý. Pak vyhlásili celkové třetí a druhé místo a zbyl jsem jenom já. 

**Jak jsi to prožíval?**

Cestou zpátky jsem byl trochu v euforii. Bylo to 600 kilometrů, odjížděl jsem v deset večer a doma jsem byl o půl páté ráno. Jel jsem to na jeden zátah, euforie tam určitě byla. 


