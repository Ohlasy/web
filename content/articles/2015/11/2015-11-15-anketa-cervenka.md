---
title: "Anketa: Které umístění haly je nejlepší?"
cover-photo: https://i.ohlasy.info/i/liacztg.jpg
author: Tomáš Trumpeš
perex: "Vedení Boskovic zveřejnilo čtyři varianty návrhu na umístění sportovní haly. Jak se vám návrhy líbí a který považujete za nejlepší? Odpovídají Jiří Klimek, Vladimír Petrů, Jiří Pevný a Petr Ondráček."
category: ankety
tags:
    - sport
    - Červená zahrada
    - sportovní hala
---

*Vedení Boskovic zveřejnilo [čtyři varianty návrhu na umístění sportovní haly](/clanky/2015/11/varianty-haly.html). Jak se vám návrhy líbí a který považujete za nejlepší?*

---

<img src="https://i.ohlasy.info/i/wscmory.jpg" class="profile-picture" alt="Jiří Klimek">

**Jiří Klimek, architekt**

V prvé řadě chci podotknout, že se mi líbí, že vedení města předkládá k diskuzi srozumitelné obrázky. O vhodnosti umístění sportovní haly na Července snad nikdo nepochybuje, konkrétní řešení je již obtížnější.

Předložené návrhy jsou pěkné a každý má něco do sebe, stejně jako každý skrývá jistá úskalí. Ani jeden ale bohužel opět neřeší areál jako celek, což i s ohledem na informaci o záměru nechat v příštím roce zpracovat studii na celý areál nepovažuji za koncepční řešení. Chápu, že zastupitelé chtějí s touto kauzou rychle pohnout, ale slovy klasika „všeliké kvaltování toliko pro hovado dobré jest“. Jestli něco unikátní sportovní areál teď potřebuje ze všeho nejméně, je další nekoncepční zásah jen proto, že TEĎ chceme něco udělat.

Když už zastupitelé začali konečně koncepčně dostávat pozemky v areálu do vlastnictví města, byla by škoda v této práci nepokračovat. Touha stříhat pásku je asi velká a dobře připravený prostor může po příštích volbách využít dnešní opozice…
Měl-li bych si vybrat z předložených návrhů, zvolil bych číslo 2, protože obsahuje nejméně omezení pro další možnosti využití areálu. Torzo běžeckého U už nám k ničemu není, halu půjde spojit například s tribunou k fotbalovému hřišti, návrh zachovává objekt mlýna a volný prostor mezi mlýnem a hotelem Velen pro strategický návrh nejen dopravního řešení celého areálu.

Pořád si ale myslím, že řešit teď přesné místo pro halu a příští rok se pokoušet domyslet celou Červenku není šťastné řešení.

---

<img src="https://i.ohlasy.info/i/zzauyw3.jpg" class="profile-picture" alt="Vladimír Petrů">

**Vladimír Petrů, člen sportovní komise, autor sportovní koncepce**

Osobně se mi nelíbí žádná z variant. Všechny čtyři mi připadají nekoncepční. Už několik roků, například v Koncepci sportu v Boskovicích, upozorňuji na to, že by se měla udělat studie celého areálu Červená zahrada a s výstavbou či rekonstrukcí sportovišť pokračovat v souladu se studií celého areálu. Současné návrhy na mě působí tak, že rada města slíbila termín, kdy zveřejní parcelu, kde bude hala stát (do prosince tohoto roku), a tento termín chce za každou cenu dodržet. Já bych radě doporučil termín oddálit a nejprve zpracovat studii celého areálu.

---

<img src="https://i.ohlasy.info/i/gbnabla.jpg" class="profile-picture" alt="Jiří Pevný">

**Jiří Pevný, zastupitel za Sportovce**

Materiál, který obsahuje variantní umístění sportovní haly, se mi líbí. Domnívám se, že bude dobrým vstupním podkladem pro další rozhodování. Mně  v něm chybí, dle mého názoru zásadní věc. Tou je alespoň přibližné vyčíslení nákladů na realizaci jednotlivých variant.

Po prvotním zhlédnutí všech variant mě nejvíce zaujala varianta číslo 1. Řeší sportovní areál komplexně, včetně parkoviště tolik potřebného pro návštěvníky koupaliště. Zachovává „Dvořáčkův mlýn“, jde mi zvláště o mlýnici s jejím původním technickým zařízením. Nabízí možnost využití i pro další sportovní aktivity.

---

<img src="https://i.ohlasy.info/i/wo4wxri.jpg" class="profile-picture" alt="Petr Ondráček">

**Petr Ondráček, architekt**

Navržené varianty řešení vnímám spíše jako možné ukázky, jak lze s územím pracovat, jaké má limity a možné kapacity a co hlavně – jaké koncepční řešení by mělo být v tomto areálu zvoleno. Každopádně zvolené řešení bude třeba určitě dále dopracovat a určitě bych se přimlouval za to, aby to bylo s ambicí na kvalitní urbanistický základ, doplněný o moderně zpracované sadové úpravy se soudobou architekturou vlastní sportovní haly. Předpokládám, že k tomu bude sloužit avizovaná studie celého areálu, která pak prověří už celkem reálné požadavky a bude už řešit i „detaily“, které uvedené čtyři vizualizace neřeší a ani nemají za povinnost se tímto zabývat. K této studii by měl ale určitě sloužit vybraný koncept řešení jako jeden z důležitých podkladů.

Nechci se vyjadřovat jednotlivě ke konkrétním variantám a řešením, vypočítávat jejich klady a zápory, byť by to k tomu možná na první pohled svádělo. Z nabídnutých vizualizací cítím, že tyto varianty nemají podle mne stejnou míru rozpracovanosti a myslím, že je zde třeba uvažovat v širších souvislostech než jen porovnat čtyři vizualizace a jejich legendu a napsat si plus a mínusy. 

*(Podrobnější text Petra Ondráčka o areálu Červená zahrada publikují Ohlasy v nejbližších dnech.)*
