---
title: Na Rovné a Pod Střelnicí se rozjela výstavba osmdesáti rodinných domů
category: zpravodajství
cover-photo: https://i.ohlasy.info/i/3wzpnuv.jpg
author: Marek Osouch
tags: architektura
---

*Více než osmdesát rodinný domů by mělo během několika let vyrůst v Boskovicích. Šestatřicet v lokalitě na Rovné a dalších šestačtyřicet v místě bývalé střelnice a na dalších pozemcích v kopci nad ulicí Ludvíka Vojtěcha. Pozemky u dokrývače na Čížovkách skupuje blanenská developerská firma REAL AP. Rovnou si vzali na starost developeři z BK INVEST.*

{% photo src="https://i.ohlasy.info/i/3wzpnuv.jpg" /%}

„Stavební pozemky jsou v klidné lokalitě na náhorní rovině s nádherným výhledem na město, okolní lesy, zříceninu hradu i boskovický zámek. Pozemky obklopené zelení jsou vzdálené pět minut od centra,“ lákají makléři lidi na koupi pozemků Pod Střelnicí.

Investoři využili návrhu nového územního plánu, ve kterém se s touto lokalitou počítá na výstavbu rodinných domů. Kromě domů by tam měl vzniknout lesopark o rozloze zhruba osm a půl tisíce metrů čtverečních. Na webu stojí, že do něj budou mít přístup jen majitelé rodinných domů. To však jednatel developerské společnosti REAL AP Antonín Oujezdský odmítá. „Lesopark bude normálně veřejný, to ani jinak nejde,“ uvedl.

V současné době investoři připravují pozemky na výstavbu infrastruktury – silnic, ale i vodovodů a kanalizace, která je v této lokalitě přetížená. „Značná část splaškových a srážkových vod z lokalit na ulicích Pod Střelnicí, Na Skalce, Gagarinova a Ludvíka Vojtěcha je odváděna jednotnou kanalizační stokou do hlavní čerpací stanice na ulici Dukelská. Během intenzivních dešťů dochází k přetížení této stoky a rozlivu odpadních vod na soukromé zahrady,“ stojí v zápisu z červnového jednání zastupitelstva. Není proto divu, že si lidé léta na špatný stav stěžují.

Svazek vodovodů a kanalizací vypracoval řešení na odlehčení kanalizace, které ale stojí dvanáct milionů korun. Město tuto investici do letošního rozpočtu nezařadilo, a tak přišli s nabídkou developeři. Od města koupí pozemky v dané lokalitě a město utržené peníze využije právě na na odlehčení kanalizace v celé lokalitě. Ředitel boskovické Vodárenské akciové společnosti a zastupitel Petr Fiala je rád, že se boskovická radnice rozhodla po letech problémů situaci řešit. „V této lokalitě je kanalizace přetížená takovým způsobem, že nemusí být ani silné deště a splašky se vylévají na zahrádky obyvatelům. Jako provozovatel máme omezené možnosti nápravy. Situaci neustále monitorujeme,“ okomentoval ředitel Vodárenské.

Zastupitelé schválili většinou dvaceti hlasů záměr prodeje pozemků, kterým město získá přes dvanáct milionů, tedy stejnou částku, jakou potřebují na opravu kanalizace. U části pozemků prodávali metr za dva tisíce korun, u zbytku za tisíc korun. Co je ale důležité, jedná se zatím pouze o záměr, nikoli přímý prodej. Realitní společnost už ale na webových stránkách nabízí parcely, jako by byly její. A činila tak dokonce už v době, než o záměru prodeje zastupitelstvo v červnu jednalo. V lokalitách C a D, kde se pozemky patřící doposud městu nacházejí, už jsou čtyři rezervace. „Aktuálně se připravuje projektová dokumentace a provádí výběrové řízení na dodavatele domů,“ stojí na webu u lokality D. Realitní makléř Realitní společnosti České spořitelny, která má prodej pozemků na starosti, řekl, že v případě, kdyby město nakonec neodsouhlasilo prodej, peníze by lidem vrátili. Dodal, že takový postup je právně v pořádku. „Ano, máte pravdu, že ještě pozemky nejsou naše. Děláme proto zatím smlouvy o smlouvě budoucí,“ vysvětlil jednatel blanenské společnosti REAL AP. O prodeji by měli zastupitelé rozhodovat na zasedání v září. 

Na stole mají blanenští developeři hotovou projektovou dokumentaci a chystají se na výstavbu infrastruktury. „Začneme ji budovat v dubnu příštího roku a v listopadu by se už mohly začít stavět domy,“ prohlásil Antonín Oujezdský. Na své náklady vybuduje fitma veškeré inženýrské sítě, komunikace, chodníky a osvětlení. Poté vše převedou do vlastnictví města a dalších subjektů, kteří se o danou infrastrukturu starají. Tím je například Svazek vodovodů a kanalizací nebo energetická společnost E.ON.

{% photo src="https://i.ohlasy.info/i/qdpftd7.jpg" /%}

Část parcel developeři prodávají samostatně, na části ovšem postaví řadové domky a pozemky prodají i s nimi. V lokalitě B v bývalém lomu a v lokalitě D v blízkosti dokrývače jsou na prodej řadové domy. Ceny se pohybují od dvou a půl milionu a šplhají přes čtyři miliony. Za samotné pozemky v lokalitách A – Pod střelnicí – a v lokalitě C – Terasy – zaplatí zájemce od jednoho a půl milionu do dvou milionů. Zatím je většina pozemků v nabídce. Jen několik jich je prodaných nebo zarezervovaných. Podle ředitele boskovické pobočky realitní společnosti Real Spektrum Jaromíra Dvořáka má zatím tato lokalita nevýhodu, že se zde zatím nic nebuduje. „Cena je vyšší, ale v současné době nejsou nikde jinde v Boskovicích dostupné stavební parcely,“ zdůvodnil realitní makléř vyšší ceny. Časem se podle něj pozemky prodají, nebude to ale rychlé. Vidí to v horizontu tří let. „Těžko ovšem odhadovat, vývoj v realitách je velmi chaotický,“ poznamenal Jaromír Dvořák. 

Na druhé straně Boskovic pod zahrádkářskou kolonií na Rovné rozmísťuje inženýrské sítě developerská společnost BK INVEST. Výstavbu prvních domů slibuje už letos na podzim. Ze šestatřiceti pozemků má více než polovinu prodanou a část v rezervaci. Ceny za parcelu jsou srovnatelné s těmi, co nabízí developer REAL AP. Podle Jaromíra Dvořáka je lokalita na Rovné lepší z hlediska dostupnosti služeb. Blízko je obchodní zóna, nemocnice, vlakové i autobusové nádraží. „Naopak lokalita Pod Střelnicí má výhodu v podobě klidné zóny,“ dodal makléř ze společnosti Real Spektrum.
