---
title: Město Boskovice představilo první část Strategického plánu
category: zpravodajství
cover-photo: https://i.ohlasy.info/i/hqcutzq.jpg
author: Tomáš Trumpeš
tags: politika
---

*První verzi klíčového dokumentu, který by měl stanovit priority pro rozvoj města na příštích 10 let, představila boskovická radnice. Ta zároveň vyzývá občany, aby se k návrhu vyjádřili.*

{% photo src="https://i.ohlasy.info/i/hqcutzq.jpg" /%}

Úvodní, analytická část městských plánů na rok 2016–2026 byla zpracovávána od února. Druhá, strategická část obsahuje seznam problémů, které z analytické části vzešly, a na které budou dále navazovat opatření k jejich řešení. „Nyní vám město Boskovice dává možnost seznámit se s návrhem strategické části dokumentu s definovanými problémy, které chce město v příštích deseti letech postupně řešit,“ uvedla radnice při zveřejnění dokumentu.

Připomínky a náměty k definovaným problémům, jejich úpravu či doplnění budou občané moci uplatnit v rámci diskuze u kulatých stolů. Ta se uskuteční 15. září v 16 hodin v zámeckém skleníku. „Na základě výstupů z analytických prací byla provedena SWOT analýza – vymezení silných (_Strengths_) a slabých (_Weaknesess_) stránek města, jeho příležitostí (_Opportunities_) a hrozeb (_Threats_). Zapojeni byli zástupci všech sektorů – veřejného, neziskového a podnikatelského za součinnosti zástupců místní veřejné správy,“ popisuje se dosavadní proces vzniku v samotném dokumentu.

Ten je ve své rozpracované podobě k nahlédnutí také v tištěné podobě v informačním centru na náměstí, v knihovně a na obou podatelnách městského úřadu. „Strategický dokument obsahuje řadu zajímavých informací a je škoda, že ho radnice nezveřejnila v praktičtější formě. Statický dokument bude zastarávat, už v okamžiku zveřejnění obsahuje neaktuální informace například o muzeu nebo festivalu Ibérica. Mnohem lepší by byl průběžně aktualizovaný web,“ uvedl k dokumentu v první reakci náš spolupracovník Tomáš Znamenáček.

Sama radnice zdůrazňuje, že proces strategického plánování je dlouhodobý, soustavný a otevřený. A mělo docházet k trvalému a systematickému hodnocení změn vstupních podmínek i dosažených výsledků. „Úspěšný strategický plán je nutné chápat jako dohodu o budoucím rozvoji území a má-li se stát opravdu zdařilým, je nutná nejen ochota i úsilí přijmout tento dokument jako rozvojový plán města, ale neustále jej zdokonalovat a aktualizovat tak, aby nebyl pouze ideou, ale reálným a systematickým plánem v dlouhodobém horizontu,“ píše se v první zveřejněné verzi [Strategického plánu města Boskovice 2016–2026](https://data.ohlasy.info/2015/strategie-boskovic.pdf).
