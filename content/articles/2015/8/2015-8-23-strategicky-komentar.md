---
title: Jaké nedostatky a hrozby vám chybí ve strategickém plánu?
category: názory a komentáře
cover-photo: https://i.ohlasy.info/i/vryrud1.jpg
author: Tomáš Trumpeš
tags: politika
---

*[První verze Strategického plánu](/clanky/2015/08/strategicky-plan.html), jak ji představila boskovická radnice, odráží jeden základní pozitivní efekt demokratického střídání vlád: nové vedení města má větší odvahu, nebo alespoň ochotu, pojmenovávat nedostatky, které město trápí. Je to logické, po 20 letech u moci se těžko upozorňuje na to, co ve městě chybí a co se zanedbalo, když to potom logicky padá takříkajíc na vaši hlavu.*

{% photo src="https://i.ohlasy.info/i/vryrud1.jpg" %}

Asi málokdo z nás si přečte kompletní stojedenadevadesátistránkový dokument, kterým radnice tvorbu strategického plánu otevřela. Podrobněji si nejspíš každý projdeme pouze oblasti, které nás zajímají. Pevně doufám, že zájemci o jiné kapitoly mají ze čtení uznalejší pocit, než jsem měl já při četbě oddílu věnovaného kultuře. Ten ze všeho nejvíce působí dojmem, že někdo víceméně bezkoncepčně poskládal metodou Ctrl+C a Ctrl+V několik zcela nesouvisejících materiálů, z nichž byl ve skutečnosti použitelný pouze ten pocházející z muzea.

Součástí dokumentu je ovšem také SWOT analýza, která má pojmenovávat silné a slabé stránky města, jeho příležitosti a hrozby. Projít si stručné závěry této analýzy u jednotlivých bodů nezabere zase tolik času, výsledkem je pak docela zajímavý obraz aktuálního stavu města a přemýšlení o něm. Jakkoli lze tedy být k jednotlivým částem strategie kritický, jedna věc si rozhodně zaslouží respekt: a to je právě ona skutečnost, že přímo z radničních útrob vzchází materiál, který pojmenovává problémy, o kterých se v minulosti nemluvilo, případně se rovnou vytvářel klamný dojem, že žádné takové ani neexistují.

Dovolím si výčet toho, co mě zaujalo: obyvatelstvo stárne; míra nezaměstnanosti je vysoká; průmyslová zóna je zaplněná; kvalifikovaní zaměstnanci utíkají jinam; doprava je, zdá se, přímo katastrofální – a to jak uvnitř města, tak z hlediska jeho dostupnosti; velké investice potřebuje kanalizace; nemáme všichni možnost dostatečně kvalitního internetového a televizního signálu; málo třídíme odpad a jsme k tomu nedostatečně motivováni; nedostatečně se staráme o stromy; máme málo bezbariérových bytů, nová stavební místa jsou drahá a v centru nevznikají nové byty; roste počet lidí bez domova; mladí lidé odcházejí, protože nemají kde bydlet; chybí nám kapacity bydlení pro seniory; chybí nám několik potřebných sociálních zařízení – nízkoprahové pro děti a mládež, noclehárna pro ženy, krizové bydlení; výrazně roste počet lidí propadajících se do dluhové pasti; chybí zařízení pro děti do 3 let; v některých zdravotnických oborech chybí lékaři, situace ve zdravotnictví je nestabilní; zvyšuje se sociální napětí, přibývá problémů s užíváním drog, které jsou snadno dostupné; knihovna je v nevyhovujících prostorách, interiér sokolovny je rovněž nevyhovující; ve špatném stavu jsou některé významné památky; nedaří se využívat potenciál města k navýšení cestovního ruchu, chybí ubytovací zařízení; chybí sportovní hala, nedostatečně se podporují nové a moderní sporty; úřad by měl lépe komunikovat a radnice více zapojovat občany do rozhodování. 

Suma sumárum: problémů a oblastí, které potřebují významnější a možná i akutní nasazení sil, peněz a kreativity, je více než dost. A nejsou to jen drobné a okrajové záležitosti. Jakýsi jejich prvotní náhled máme tedy k dispozici, a to představuje velmi dobrý krok kupředu, ačkoliv to samo o sobě ještě nic nezaručuje. I tento krok lze, jak už to tak bývá, zcela zmarnit. Počkejme si tedy, jak se bude strategické plánování vyvíjet dál. Říkám počkejme, ale především je potřebné se do plánování aktivně zapojit.

Za sebe si dovolím přidat jednu věc, která mi v nedostatcích či hrozbách chybí. Jako zásadní nedostatek tohoto města vidím, že více než čtvrt století po Sametové revoluci zde doposud není žádná stavba, která by důstojným způsobem reprezentovala naši epochu. V porovnání s tím, jaké stavby v Boskovicích vznikaly v minulosti, je to ostudné. Je to nedostatek, který se snadno přeměňuje v hrozbu toho, že ani tak ideální příležitost, jako je řešení prostor pro novou knihovnu, nemusí být využita k nápravě. Reprezentantem naší doby tak asi zůstane stavba Kauflandu.

A jaké zásadní nedostatky a hrozby chybí ve strategickém plánu vám? Přemýšlejte, [napište nám je](mailto:ohlasy@ohlasy.info), ale úplně nejlepší bude, když se nad nimi setkáme 15. září ve skleníku. Pokud chce město naše hlasy slyšet, využijme toho.
