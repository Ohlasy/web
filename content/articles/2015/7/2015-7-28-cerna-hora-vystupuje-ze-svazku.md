---
title: Černohorští stále nevědí, odkud budou mít vodu. Pivovar ji chce jedině od Vodárenské
category: zpravodajství
cover-photo: https://i.ohlasy.info/i/efz3dsz.jpg
author: Marek Osouch
tags: voda
---

*Černohorští žijí už devět měsíců v nejistotě, jak to bude od příštího roku s vodou. Loni na podzim společně s komunálními volbami totiž rozhodli v referendu o vystoupení ze Svazku vodovodů a kanalizací okresu Blansko. Černohorská iniciativa Naše voda, která usilovala o vypsání referenda a vystoupení ze Svazku, argumentovala vysokými cenami vodného a stočného. Na stole ale stále neleží žádná dohoda a do jednání se začíná ozývat také pivovar.*

{% photo src="https://i.ohlasy.info/i/efz3dsz.jpg" /%}

Variantu ANO vystoupení ze Svazku zaškrtlo loni na volebním lístku 487 voličů, pro NE se vyslovilo 434. Souboj to byl velmi vyrovnaný a rozdíl činil pouhých třiapadesát hlasů. Účast u referenda dosáhla zhruba 57 procent, takže referendum bylo závazné. Věcí se nemůže dva roky zabývat zastupitelstvo, a případně ani lidé v novém referendu.

„Důvod, proč na vystoupení trváme, je neúměrně drahá voda, kterou máme nejdražší na okrese, ale i v kraji. Ovšem tím nejpalčivějším problémem a impulzem se stala skutečnost, že Svazek navrhl odsouhlasení nových stanov, které by v případě jejich přijetí zcela znemožnily vystoupení jakéhokoliv města či obce z dobrovolného sdružení,“ píše se v letáku iniciativy Naše voda ze srpna 2014.

Tehdejší i současný starosta Černé Hory Ondřej Měšťan byl proti vystoupení. Na naléhání iniciativy Naše voda ale nakonec referendum vyhlásili sami zastupitelé. Miloš Bílý ze sdružení Naše voda už před referendem řekl, že chtějí cenu za kubík vody 85 korun, tedy o zhruba pět korun nižší, než je v Černé Hoře v současnosti. „Dnes slibovat cenu vody bez znalosti skutečností, za kterých by se provozoval vodovod a kanalizace, je opravdu nezodpovědné,“ prohlásil ještě před hlasováním černohorský starosta.

Nižší cenu si podle Bílého s ohledem na dlouhodobou udržitelnost a nutnost splacení závazku vůči Svazku nemohou dovolit. Součástí přerozdělení majetku je totiž také finanční vyrovnání. První čísla ze strany Svazku se pohybovaly přes sedm milionů korun. Částka se ale nejspíš bude měnit. Miloš Bílý si myslí, že sedm milionů je maximum a že částka spíše klesne.

### Jednání bez výsledku

Černá Hora tak už několik měsíců jedná se Svazkem vodovodů a kanalizací, co bude dál a jak si rozdělí majetek. Čas ubíhá, ale dohoda o předání majetku zatím žádná není. Hlavním kamenem úrazu se stal v jednáních zdroj pitné vody Zelený kříž. Černá Hora ho chce získat do svého majetku. Iniciativa Naše voda navíc argumentuje, že zdroj byl „za nevyjasněných okolností přepsán na Svazek a že ho vybudovala Černá Hora ještě před jeho vznikem“. Svazek ale reaguje tím, že voda z vrtu není jen pro Černohorské ale i pro obyvatele dalších obcí. Vrt proto Svazek zařadil do kategorie neoddělitelný majetek společně s páteřními vodovody, které nelze vydat.
 
Pět měsíců před koncem roku tak stále není jasné, kdo zajistí v příštím roce dodávky vody v Černé Hoře. Také proto před časem svým hlasem přispěl do diskuze i černohorský pivovar, který se v médiích k problematice vody dlouho nevyjadřoval. „Pivovar chce, aby se o vodní zdroj staral odborný subjekt, a to v tomto případě je podle nás Vodárenská akciová společnost, která zná celou problematiku vody v Černé Hoře,“ uvedla mluvčí skupiny pivovarů Lobkowicz, kam patří i pivovar v Černé Hoře, Renata Melíšková. Sládek černohorského pivovaru Vlastimil Zedek navíc pro Blanenský deník uvedl, že nemá čas na experimentování. Pokud Vodárenská skončí jako dodavatel vody, budou podle něj usilovat o přepojení na vodovod, který bude stále ve správě Vodárenské. Pivovar ovšem o záměrech sdružení Naše voda věděl. „Uspořádání referenda jim bylo celkem jedno,“ sdělil Miloš Bílý.

### Vlastní cesta pivovaru
   
Černá Hora se vymyká dodávkami vody běžným standardům. Zhruba dvě třetiny vody, které do obce přitečou, totiž spotřebuje pivovar. Jedná se zhruba o sto tisíc kubíků každý rok. Dalších šedesát tisíc kubíků teče do jednotlivých domácností. Není se čemu divit, že pivovar chce mít zajištěnou dodávku kvalitní pitné vody, aby mohl nadále fungovat a dodávat na trh své produkty. „Pracujeme na několika možnostech, kde by pivovar zůstal v přímém obchodním styku s Vodárenskou akciovou společností,“ řekl ředitel Vodárenské Petr Fiala. Logicky nejméně nákladným řešením se mu jeví varianta, kdy vodohospodářskou infrastrukturu jako celek bude i nadále provozovat Vodárenská, i kdyby část majetku zůstala ve vlastnictví Svazku a část majetku převzala Černá Hora.

Pokud by zůstal pivovar v přímém obchodním styku s Vodárenskou a peníze se tak nepřelévaly přes kasu na obecním úřadě, přicházela by každý rok Černá Hora o spoustu peněz. V případě slibované ceny 85 korun za kubík by to byla částka osm a půl milionu, která by městysi chyběla na správu a opravy vodovodních a kanalizačních řadů.
   
Velká závislost na Vodárenské akciové společnosti Černou Horu stejně nejspíš čeká. Svůj vrt mít nebude, a tak bude muset vodu nakupovat právě od Vodárenské. Jediné, co od příštího roku bude moci Černá Hora udělat, je nastavit vlastní ceny za vodné a stočné, protože už nebude členem Svazku vodovodů a kanalizací. Kolik ale Černohorští zaplatí, jasné není. Cena totiž na 85 korun klesnout nemusí. Miloš Bílý její pokles podmínil tím, že budou mít ve svém majetku vrt Zelený kříž.

Osud vodního zdroje Zelený kříž bude mít s velkou pravděpodobností dohru u soudu. O soudních sporech se Svazkem by mohl vyprávět starosta Kunštátu Zdeněk Wetter. Kunštát vystoupil ze Svazku už v roce 2008. Od té doby se s ním soudil a teprve letos došlo k dohodě na mimosoudním finančním vyrovnání. „Už dříve jsme se snažili o dohodu, ale nebyla snaha ze strany Svazku. Až loni s výměnou vedení, kdy se do čela dostal pan Charvát, jsme znovu usedli ke stolu a nakonec se dohodli,“ poznamenal kunštátský starosta Zdeněk Wetter.

Jednání o vystoupení v Černé Hoře sleduje. S Kunštátem to ovšem nechce srovnávat. „Je to jiné než u nás. Hlavní je, zda je pivovar s vedením obce na stejné straně,“ podotkl starosta Kunštátu, kde platí lidé za kubík vody 84 korun. Ačkoliv původně nebyl zastáncem vystoupení ze Svazku, je nakonec rád, že si Kunštát spravuje všechno sám. Po dohodě se Svazkem převzala radnice celou vodovodní a kanalizační síť i s čistírnou a sama si provozuje zdroje pitné vody. Dosud kvůli sporům provozovalo část majetku město a část Svazek. 


