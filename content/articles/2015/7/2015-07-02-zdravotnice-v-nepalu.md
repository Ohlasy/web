---
title: Zdravotnice Katka Opálková se jako členka českého traumatýmu zúčastnila záchranářských prací po zemětřesení v Nepálu
category: zpravodajství
cover-photo: https://i.ohlasy.info/i/boku2ej.jpg
author: Tomáš Trumpeš
tags: zdravotnictví
---

*Rozsáhlé zemětřesení v Nepálu si na konci dubna vyžádalo tisíce obětí na životech, mnoho zraněných a obrovské škody. Katastrofa vyvolala také v České republice velkou vlnu solidarity. Vedle těch, kteří přispěli na pomoc postiženým oblastem finančně, existují také lidé, kteří s odvahou a vědomím potřebnosti akutní pomoci odjeli v rámci své profese pomáhat přímo do Nepálu. Mezi tyto lidi patří i zdravotnice Katka Opálková, která je členkou českého traumatýmu, jehož účast v Nepálu odsouhlasila bezprostředně po katastrofě česká vláda. Autorem fotografií, které článek doprovázejí, je Michal Franta.*

{% photo src="https://i.ohlasy.info/i/boku2ej.jpg" /%}

Pro Katku začala účast na misi pípnutím speciální esemesky na mobilním telefonu v neděli 26. dubna večer, tedy den po katastrofě. Ten den ráno končila noční službu v bohunické nemocnici a společně s kolegyní se při loučení v nadsázce bavily o tom, co si sbalí s sebou na cestu. V nadsázce proto, že účast českého traumatýmu, jehož jsou členkami, spíše nepředpokládaly. Navíc se poté Katka Opálková obrátila na šéfa týmu, primáře Petra Nestrojila, který rovněž nepředpokládal, že by čeští hasiči a zdravotníci byli do Nepálu vysláni. Večerní esemeska proto byla překvapivá.

O nasazení konkrétních osob rozhodl právě šéf týmu primář Petr Nestrojil, když se dozvěděl, že vláda nasazení týmu schválila. Všichni ale měli možnost svou účast odmítnout. Reakce musela být ovšem poměrně rychlá, protože odlet byl naplánován už na pondělí večer. Členové týmu a veškerý zdravotnický materiál musí být připraveni k odjezdu do dvanácti hodin po vyhlášení mise. „Rozhodnutí proběhlo samozřejmě hlavně po dohodě s manželem. On byl první a jediný, za kým jsem hned šla. Kdyby nesouhlasil, nejela bych,“ popsala zdravotnice z Boskovic.

Katka Opálková pracuje na centrálních operačních sálech Fakultní nemocnice v Brně-Bohunicích, konkrétně na traumasálech pro oběti úrazů. Je to vysokoškolsky vzdělaná všeobecná zdravotní sestra, která se ještě během práce v úrazové ambulanci stala před dvěma lety členkou českého traumatýmu. Tento speciální tým, pouze jediný v České republice, provozuje přímo brněnská Fakultní nemocnice, členství je dobrovolné, a stejně tak ho kdykoliv můžete dobrovolně opustit. Možnost stát se členkou traumatýmu se Katce Opálkové otevřela po rozhovoru na pracovišti. Lákala ji touha po dobrodružné práci a především možnost věnovat se profesi, kterou dělá s velkým zaujetím, zase na další a ne zrovna běžné úrovni. Už při vstupu samozřejmě počítala s tím, že podobný okamžik, kdy přijde esemeska s oznámením o zařazení na zahraniční misi, může přijít. „S tím do toho člověk jde. Vždycky jsme mluvili o tom, že jednou bude ostrý výjezd. A najednou to přišlo.“ 

### Cesta do Nepálu

Poslední ostrý výjezd českého traumatýmu proběhl už před 10 lety po zemětřesení v Pákistánu. Od té doby se konala pouze pravidelná cvičení, která probíhají minimálně dvakrát do roka. Po svém nástupu do týmu se jich účastnila i boskovická zdravotnice. Cvičení probíhá společně s hasiči, kteří zdravotníkům tvoří zázemí. Postavit a provozovat polní nemocnici odjelo tentokrát nikoliv cvičně do Nepálu 34 lidí, z toho 19 zdravotníků a zbytek hasičů.  Členství v týmu znamená zpočátku absolvovat řadu očkování – proti žloutence, tetanu, žluté zimnici a břišnímu tyfu. To je první podmínka toho, aby byli členové připraveni účastnit se kromě pravidelných cvičení také takzvaného ostrého výjezdu. Tedy účasti na humanitární misi kdekoliv ve světě.

Minimální doba nepálské mise byla naplánována na 14 dní. Ovšem s tím, že podle situace na místě se může prodloužit. „V reálu jsme v pondělí 27. dubna nasedali do autobusu a odjížděli směr Praha, domů jsme se vrátili 29. května. Takže jsme na misi strávili pět týdnů.“ 

Z Prahy se s určitými komplikacemi a zdržením, které bylo způsobeno tím, že výprava nedostala vzhledem k přetížení letecké dopravy příletový čas na letišti v Káthmándú, český traumatým přesunul do Nepálu. Odtud byl nakonec po jednání s tamějším ministerstvem zdravotnictví, které podle informací ze zasažených míst rozdělovalo jednotlivé záchranářské týmy na konkrétní místa, nasměrován do města Melamchi, asi 40 kilometrů od hlavního a největšího nepálského města Káthmándú. „Ráno jsme vstávali a viděli jsme Himálaje. Ohnisko zemětřesení bylo právě v Himálajích, takže také nás 
vyslali do jedné z nejvíce postižených oblastí.“ 

Melamchi je městečko menší než Boskovice a zásah zemětřesením zde byl velmi patrný. Čeští záchranáři viděli sesuté domy a čekal je velký počet zraněných, kteří potřebovali odbornou zdravotnickou pomoc. Na místě postavili mobilní stanovou nemocnici a začali pracovat. „Jsme taková předsunutá jednotka, která má za úkol spolupracovat s nemocničním zařízením. Tím se rozumí, že poskytneme pacientům tu první nejdůležitější pomoc, tedy zajištění základních životních funkcí a první vyšetření. Máme intenzivní péči, takže jsme schopni pacienta na několik dnů hospitalizovat, ale pokud potřebuje kupříkladu operační zákrok, transportujeme ho do nemocnice,“ vysvětluje Katka Opálková.

{% photo src="https://i.ohlasy.info/i/twplhpr.jpg" /%}


### Nezahálet ani vteřinu

Tým hasičů i zdravotníků dobře spolupracuje a kompletně si zajišťuje postavení i vybavení své stanice. Takže hned po příjezdu čekala účastníky perná fyzická práce. Důležité bylo nejprve vybrat vhodné místo, kde by nemocnici nehrozilo nebezpečí, mimo jiné ohrožení při případném dalším zemětřesení. O to se postarali čeští hasiči a celý tým to v průběhu pobytu ocenil především ve chvíli, kdy opakující se zemětřesení skutečně zažil.

Po vybudování nemocnice a zázemí začala péče o pacienty. „Zpočátku to byly hlavně řezné rány, zlomeniny, rozdrcené prsty, které jsme museli amputovat. Dále péče o zavalené pacienty, v některých případech to byli třeba astmatici či diabetici, kteří se v závalu nedostali k lékům. Řešili jsme těžké stavy, rozsah postižení byl velký. Asi třetinu pacientů tvořily děti. Počáteční nápor byl poměrně velký, bylo to náročné. Ale všichni pacienti byli neuvěřitelně hodní a vděční.“

Situaci ulehčovalo také to, že místní umí poměrně dobře anglicky, a to především děti, které se v Nepálu angličtině odmala intenzivně učí. Česká výprava s sebou měla také průvodce, který do Nepálu létal už 10 let a znal místní prostředí i jazyk. Pomohl jednak sám a také znal dva Nepálce, kteří uměli česky a k výpravě se na dva týdny připojili. Poté se k týmu přidal místní čtrnáctiletý chlapec, který uměl perfektně anglicky a s komunikací s místními pomáhal. „Byl to výborný kluk, domluvili jsme se a teď mu všichni přispíváme na studia. Chce se stát lékařem a jeho rodiče nemají na studia peníze,“ doplňuje Katka Opálková.

Nedaleko bylo místní zdravotnické zařízení se dvěma lékaři, se kterými český tým spolupracoval. Dále propojil svou činnost s armádou, která pomáhala především při transportech pacientů ve vážném stavu. Ty probíhaly pomocí vrtulníku či sanitky. Kousek od Čechů fungovaly i další týmy – Poláci, Japonci, američtí paramedici, tým z Nového Zélandu a spousta dobrovolníků. 

Tým je soběstačný také co se týče zdravotnického materiálu, jídla a pitné vody. Na misi odjíždí kompletně zajištěn, a to minimálně na 14 dnů. V rámci mise by její členové neměli konzumovat cizí jídlo. A fasují i oblečení. Vedle českého týmu fungovala skupina nepálských vysokoškolských studentů z lepších rodin, kteří přijeli na místo pomáhat a mimo jiné poskytovali i jídlo pacientům, a shromažďovala se zde humanitární pomoc. O místní pacienty se rovněž starali příbuzní. 

### Úmorné horko i zemětřesení

Dlouhý pobyt na misi kladl na účastníky samozřejmě nemalé nároky. „Náročné bylo především vedro. Teploměr ve stínu ukazoval okolo 37 stupňů, na slunci muselo být hodně přes 40. Ve stanech se přes den vůbec nedalo být, dny jsme trávili venku. Hasiči nám našli opravdu dobré místo, takže když jsme neměli zrovna směnu, trávili jsme čas ve stínu pod stromy. Zároveň tam byla obrovská prašnost. Takže prach a vedro.“ Tak popsala zdravotnice Katka Opálková fyzické podmínky, ve kterých záchranáři pracovali. A pracovali opravdu intenzivně, ve směnách se střídali tak, že za celou dobu neměli jediný den úplného volna. Pobyt v takových podmínkách a v oblasti zasažené katastrofou byl ale náročný také psychicky. „Pokud mám mluvit za sebe, strach jsem samozřejmě měla. Člověk jede přeci jen do neznáma. Ale nevím o tom, že by někdo měl psychickou újmu. Fungovali jsme jako tým a jako tým jsme to zvládali, pomáhali si, podporovali se. Každý měl občas chvilku, kdy byl posmutnělý, ale tým byl maximálně sehraný a dokázali jsme se podržet.“ 

Velkou psychickou zátěž způsobilo, když výprava zažila na místě další zemětřesení. Tehdy se naplno ukázalo, jak důležité bylo, že hasiči našli místo, které bylo v dostatečné vzdálenosti od budov, nebylo pod svahem, ani v dosahu dalších komplikací. Česká nemocnice proto zůstala zemětřesením prakticky nedotčena. Síla zemětřesení byla 7,4 stupňů Richterovy stupnice, ohnisko bylo asi 40 kilometrů od Melamchi, v hloubce 17 kilometrů. Trvalo přibližně 20 vteřin. Původní zemětřesení trvalo mnohem déle a bylo z menší hloubky. I tak samozřejmě nebyl tento zážitek vůbec příjemný. „Nás to nezasáhlo, ale viděli jsme, jak padají domy, potom nám samozřejmě přibyli pacienti. Nepříjemné to bylo, ale v ten moment jsme věděli, že hlavně musíme okamžitě začít fungovat.“

{% photo src="https://i.ohlasy.info/i/ccargtp.jpg" /%}

### Návrat do původních kolejí 

Po pěti týdnech odjížděli čeští záchranáři s pocitem, že místní jsou z nejhoršího venku a už to zvládnou sami. Rozhodnutí o ukončení mise padlo po konzultaci s místním lékařem a s místními zdravotnickými orgány. Na místě ale český traumatým nechal většinu vybavení a zdravotnického materiálu, což schválilo české ministerstvo zdravotnictví.
 
Stabilizovaná situace ale nebyla v celém Nepálu. „Když jsme odjížděli, říkali nám, že existují vesničky, kam se ještě nikdo nedostal. Pokud přišel zával ze strání a zavalil silnice, bylo opravdu obtížné se na některá místa dostat. Jediná možnost byl vrtulník.“ Kromě akutní zdravotnické a záchranářské pomoci bude však Nepál potřebovat hodně času na to, aby se život v zemi obnovil. Podle Katky Opálkové bude důležité, aby začal opět fungovat turismus, který je pro místní hlavním zdrojem příjmu. Obrovský pokrok viděli čeští záchranáři, když se po pěti týdnech vrátili před odletem znovu do hlavního města Káthmándú. Město ožilo, už byly znovu otevřené obchody, život se vracel zpět do původních kolejí. 

Do původních kolejí se také docela rychle vrátil život českých účastníků traumatýmu. Po návratu je nečekalo žádné speciální volno, dostali jako vyznamenání Zlaté medaile od Jihomoravského kraje a na Úřadu vlády byli přijati premiérem české vlády a ministrem vnitra, a prakticky okamžitě se vrátili do své obvyklé práce. Jejich členství a výcvik ve speciální záchranářské jednotce však budou pokračovat. „Členkou traumatýmu rozhodně zůstávám. Je to velká zkušenost pro nás pro všechny. Pracovat v tamních podmínkách bylo dost odlišné od podmínek českého zdravotnictví. Museli jsme improvizovat. Tady vám třeba po úrazu krční páteře dají krční límec, který hradí pojišťovna. Tam jsme krční límce museli vyrábět.“ Katka Opálková příliš neváhá ani s odpovědí na otázku, jestli by byla ochotná zúčastnit se další podobné humanitární mise a pomáhat lidem postiženým katastrofou. „Určitě bych jela znovu. A myslím, že ostatní by taky neváhali.“

Zkušenost z podobné mise však člověka samozřejmě ovlivní. „Změnil se trochu můj pohled na svět. Některé problémy už považuji za banální. Vidíte lidi, kteří žijí úplně jinak, ale dokážou to. V horách jsme viděli děti, které si hrají s káčou. Podívejte se na naše děti, co všechno mají. Člověk tam začne snadno věřit na osud. Když jsme přijeli, otevřel se nám nádherný pohled na Himálaje. Pak byla po celou dobu špatná viditelnost a hory se nám v plné kráse ukázaly až poslední den při odjezdu. Říkali jsme si s manželem, že bychom se tam někdy rádi jeli podívat společně. Je to nádherné místo, i když ta krása dokáže být velmi nebezpečná,“ uzavírá své vyprávění zdravotnice Katka Opálková s pohledem na monitor počítače, na kterém svítí fotografie, kterou pořídila při odletu z Nepálu. Z mraků na ní vystupuje Mount Everest, nejvyšší hora světa.



