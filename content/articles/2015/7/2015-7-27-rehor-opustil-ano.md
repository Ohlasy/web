---
title: Po Jakubcovi i Řehoř. Boskovické hnutí ANO opustil už druhý expředseda
category: zpravodajství
cover-photo: https://i.ohlasy.info/i/hdnfdrw.jpg
author: Tomáš Trumpeš
tags: politika
---

*Přerod hnutí ANO z protestního uskupení stavícího víceméně jen na svém lídrovi a na puncu novosti ve standardně a celostátně fungující politickou organizaci neprobíhá zcela hladce a beze ztrát. Na celostátní úrovni zmizely některé tváře, které byly s Babišovým hnutím v počátku výrazně spojeny, další mizí postupně. Nejinak je tomu i v regionech a také v Boskovicích. Zde už ANO opustili dokonce dva předsedové. Nejprve Vladimír Jakubec, který zde hnutí zakládal, nyní i Luděk Řehoř, který je vedl do komunálních voleb.*

{% photo src="https://i.ohlasy.info/i/hdnfdrw.jpg" /%}

„Po několikaměsíční úvaze o smyslu a podstatě mého členství v politickém hnutí ANO jsem dospěl ke konečnému rozhodnutí dále členství neužívat,“ napsal Luděk Řehoř v prohlášení, ve kterém své členství ukončuje. „Důvody, které mne k tomuto rozhodnutí vedou, jsou vepsány v mém nitru a nechci je zveřejňovat,“ uvádí dále v e-mailu, který mají Ohlasy k dispozici. Nyní se chce boskovický podnikatel věnovat svým projektům, které by měly rovněž sloužit veřejnosti. Přímé politické angažmá však ukončuje a ostatním členům hnutí přeje, aby své kroky vedli s čistými úmysly a správným směrem.

Luděk Řehoř nebyl v podzimních komunálních volbách zvolen z prvního místa kandidátky do zastupitelstva, ačkoliv ANO získalo tři mandáty. Přeskočili ho nečlenové Pavel Schwarzer, Martina Přichystalová a Sáša Živná. Nedlouho poté rezignoval na funkci boskovického předsedy a dnes tedy z hnutí odchází úplně. Navazuje tak paradoxně na Vladimíra Jakubce, který hnutí v Boskovicích zakládal, stanul v jeho čele a právě po neshodách s Luďkem Řehořem nakonec v boskovické organizaci jako lídr pohořel. V Jakubcově případě byl však odchod spíše vynucený a vzhledem k tomu, že byl místopředsedou krajské organizace, měl své dohry i na vyšší úrovni stranických struktur. Luděk Řehoř odchází na základě vlastního rozhodnutí. V poměrně krátké době má tak boskovické ANO již dva bývalé předsedy, kteří jsou i bývalými členy.

Dnes stojí v čele hnutí [mladý politik Lukáš Holík](http://ohlasy.info/clanky/2015/04/rozhovor-lukas-holik.html), který však rovněž není členem zastupitelstva. Ten podle svých slov odchod Luďka Řehoře očekával. „Je to jeho vnitřní popud, co k tomu říct. Mohl nám pomáhat dál, udělal pro hnutí hodně práce. Důvody vidím v tom, že se sám osobně neprosadil. Dával do toho vše, ale nepodařilo se mu stát se zastupitelem a prosazovat svoje myšlenky,“ vysvětluje si odchod dalšího bývalého předsedy. „Všechno zlé je i k něčemu dobré, třeba teď oslovíme další mladé lidi,“ doufá Lukáš Holík a mluví o výhledu na další komunální volby za tři roky. Členů hnutí je teď v Boskovicích dvanáct a současný předseda nevylučuje další pokles, neboť v hnutí ANO se nyní očekává úbytek členů, kteří znovu nezaplatí členské příspěvky. A to se může týkat i Boskovic. Lukáš Holík to dává do souvislosti s tím, že hnutí i v preferencích narazilo na svůj strop a doba celkové konjunktury je nejspíš ukončena. ANO zároveň postupně ztrácí přitažlivost nového subjektu. „Snažíme se ale dál, pracujeme na konkrétních věcech. Není důležité, kolik máme členů, sympatizantů a lidí ochotných zapojit se do naší práce neubývá, spíše naopak. Lidi může přesvědčit jen naše práce,“ uzavírá předseda boskovického hnutí ANO Lukáš Holík. Luxusně podle něj funguje i spolupráce s bezpartijními zastupiteli zvolenými za ANO.


