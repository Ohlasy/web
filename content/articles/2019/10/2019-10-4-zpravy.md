---
title: Zpravodajský přehled za září
cover-photo: https://i.ohlasy.info/i/nsiefvt.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v září na Boskovicku událo.*

{% photo src="https://i.ohlasy.info/i/nsiefvt.jpg" caption="Nově otevřené centrum polytechnické výchovy" author="Tomáš Znamenáček" %}

Sportovní hala by měla stát na Hybešově u takzvané národohospodářské školy. Po komplikovaném jednání o tom [rozhodlo zastupitelstvo](https://ohlasy.info/clanky/2019/09/hala-hybesova.html).

V Boskovicích [trvá realitní boom](https://ohlasy.info/clanky/2019/09/reality.html). Připravuje nebo staví se více než 500 bytů.

Začaly [přípravy rozpočtu města na rok 2020](https://ohlasy.info/clanky/2019/09/z-radnice-2.html).

Provoz zahájilo boskovické [Centrum polytechnické výchovy a vzdělávání](https://ohlasy.info/clanky/2019/09/cpv-otevreno.html), které vyrostlo u základní školy na Slovákově ulici.

Město má hotovou studii na [vybudování kruhového objezdu u pošty](https://ohlasy.info/clanky/2019/09/z-radnice.html).

Boskovice musí během několika příštích let [modernizovat čistírnu odpadních vod](https://ohlasy.info/clanky/2019/09/cisticka.html). Po nákladné investici zvládne vyčistit o polovinu více vody než dnes.

Na druhý pokus schválila městská rada firmu, která jí bude manažersky zajišťovat [nový evidenční a motivační systém odpadového hospodářství](https://ohlasy.info/clanky/2019/09/levnejsi-odpad.html). Spuštěn by měl být v příštím roce.

Majitel hotelu Velen a pozemku po bývalém lihovaru Jan Paroulek je [nespokojen s probíhajícími jednáními a tlačí město](https://ohlasy.info/clanky/2019/09/zastupitelstvo.html), aby se k nabídce jasně vyjádřilo. Vedení města deklaruje, že o pozemky zájem má, ale požadovaná cena 3500 korun za metr čtvereční je pro ně nepřijatelná, požaduje slevu alespoň na 2900 korun u pozemků se stavbami určenými k demolici a 3200 u „čistých“ pozemků.

Boskovická nemocnice udělala definitivní tečku za vyhazovem svého bývalého náměstka pro ekonomiku a správu a někdejšího ministra zdravotnictví za ODS Tomáše Julínka. Peněžní náhradu mu nemocnice sice vyplatila, po nikom však už [vzniklou škodu nebude chtít](https://ohlasy.info/clanky/2019/09/skoda-julinek.html).

Nemocnice dosáhla za první pololetí [zisku 6,4 milionu korun](https://ohlasy.info/clanky/2019/09/z-radnice.html), přičemž prognózován byl zisk okolo milionu korun na celý rok. A Jihomoravský kraj pošle do nemocnice další 1,5 milionu korun na provoz. V letošním roce už přispěl částkou 3,5 milionu.

Minerva propouští: „Po celozávodní dovolené začátkem srpna došlo ze strany mateřské společnosti Duerkopp Adler AG k poklesu zakázek. To bude mít dopad na personál a budou probíhat úsporná opatření do konce roku. Zaměstnáváme agenturní pracovníky, kde budou pracovní poměry ukončeny a smlouvy na dobu určitou nebudou prodlužovány. Finální počty nejsou ještě upřesněny. Jednáme s odborovou organizací o dalších možnostech a krocích,“ řekla šéfka Minervy Romana Špačková.

Vedení města vyjádřilo své [požadavky k Boskovické spojce](https://ohlasy.info/clanky/2019/09/z-radnice-2.html). Mimo jiné žádá mimoúrovňové křížení přejezdu u křižovatky u Slavie.

V Pilském údolí byla dokončena oprava mostu. Po několika letech oprav silnice i mostu blíže k Boskovicím je možné tudy projíždět bez omezení. Na příští rok plánuje krajská Správa a údržba silnic ve spolupráci s městem opravit zbývající část cesty v Podhradí až ke křižovatce s Dukelskou.

Výtvarnou [výzdobu zdi v Pilském údolí](https://ohlasy.info/clanky/2019/09/z-radnice-2.html) chce město svěřit studentům či žákům boskovických škol.

S následky kůrovcové kalamity se [potýkají také boskovické městské lesy](https://ohlasy.info/clanky/2019/09/z-radnice.html). V prvním pololetí kvůli tomu činila ztráta v lesním hospodářství přes 150 tisíc korun.

Město vyhlásilo [Cenu za kulturu za období 2017–2019](https://boskovice.cz/cena-mesta-boskovice-v-oblasti-kultury/d-36985). Nominace se podávají do 10. listopadu.

Zastupitelé [nevyslyšeli opětovnou snahu společnosti T-Car](https://ohlasy.info/clanky/2019/09/zastupitelstvo.html) získat pozemek na příjezdu do města naproti Kauflandu a umístit zde reprezentativnější reklamní poutač, jeden až dva vozy na nájezdových rampách a v budoucnu zde vybudovat dobíjecí stanici elektromobilů.

Více než dva roky už vodohospodáři pracují na rekonstrukci hráze boskovické přehrady za 138 milionů korun. Práce by měly být dokončené teď na podzim a podle vyjádření Povodí Moravy skutečně finišují se stavbou, která by měla odolat i desetitisícileté vodě. Lidé se však na hráz znovu podívají až po kolaudaci ve druhé polovině příštího roku. Na podzim 2020 se pak dělníci přesunou na opravu hráze Křetínky.

V brněnské nemocnici bojoval o život tříletý [chlapec z Blanenska nakažený tetanem](https://blanensky.denik.cz/zpravy_region/stav-chlapce-nakazeneho-tetanem-se-lepsi-v-nemocnici-uz-sedi-ji-a-komunikuje-20190930.html). Jeho rodiče v minulosti odmítli očkování i antibiotika.

V Chrudichromech zabavil stát majiteli [smečku týraných vlčáků](https://blanensky.denik.cz/zpravy_region/smecku-ovcaku-zabavil-stat-sedmdesatilety-majitel-je-tyral-20190930.html).

Bylo otevřeno [workoutové hřiště](https://boskovice.cz/otevreni-workoutoveho-hriste-v-boskovicich/d-37091).

V muzeu byla zahájena velká [výstava děl Otakara Kubína](https://ohlasy.info/clanky/2019/10/rozhovor-ingerle.html).
