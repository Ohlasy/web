---
title: "Krajiny Boskovicka: Louka"
perex: Nad vsí Loukou nedaleko Olešnice se zdvíhá nápadný kopec, o kterém si nezasvěcený pozorovatel může myslet, že se jedná o sopku. Podobných kuželovitých kopců je na Boskovicku hned několik, ani jeden však sopkou není.
cover-photo: https://i.ohlasy.info/i/ba8c10ba.jpg
author: Hynek Skořepa
category: seriály
serial: krajiny
---

*Nad vsí Loukou nedaleko Olešnice se zdvíhá nápadný kopec, o kterém si nezasvěcený pozorovatel může myslet, že se jedná o sopku. Podobných kuželovitých kopců je na Boskovicku hned několik, ani jeden však sopkou není.*

{% photo src="https://i.ohlasy.info/i/b6750ccb.jpg" author="Hynek Skořepa" %}

Nejbližší výchozy sopečných hornin jsou totiž známy až za Protivanovem (mezi Repechami a Stínavou), nejde však o klasickou sopku, spíš o podmořský výlev lávy. Výchoz je to plošně nepatrný, přesto jsou tam na devonský (prvohorní) vulkanismus vázána v minulosti využívaná naleziště železných rud.

Kopec nad Loukou bývá někdy uváděn jen jako kóta 642 m, místní mu říkají Hradisko (míst zvaných Hradisko je však na Kunštátsku hned několik). Jde o suk odolných hornin, vypreparovaný erozí z okolních, méně povětrnostním vlivům odolávajících horninových komplexů. Vrcholovou část Hradiska tvoří odolné krystalické vápence (mramory), svahy pak svory, fylity a ruly. Všechno jsou to přeměněné horniny olešnické skupiny moravika. O moraviku, konkrétně o svratecké klenbě, jsem už psal v textu věnovaném takzvaným [Moravským kopcům](https://ohlasy.info/clanky/2017/09/moravske-kopce.html).

Hradiskem se kopec nazývá proto, že na něm stával středověký hrad. Naši předkové totiž ještě příliš nerozlišovali mezi hradištěm (pravěkým), hradem (středověkým) či stopami ještě mladší vojenské fortifikace (třeba z třicetileté války). Protože zřícenina Louka je obklopena dodnes dobře patrným mohutným příkopem, bylo to pro ně prostě Hradisko. 

První zmínka o hradě je v zemských deskách k roku 1360, kdy na něm Procek z Lomnice zapsal věno své manželky. Páni z Lomnice hrad založili na severním okraji svého panství. V 15. století hrad krátce vlastnili Boskovicové, pak se vrátil zpátky do rukou rodu z Lomnice (u Tišnova). Tento starý moravský rod měl ve znaku černé křídlo na stříbrném poli. V r. 1496 hrad získal Vilém II. z Pernštejna. V jeho závěti (1521) je sice hrad uváděn jako obyvatelný, při prodeji a přičlenění ke kunštátskému panství roku 1560 však už byl pustý. Zadlužený Vratislav z Pernštejna musel tehdy rozprodávat své majetky. Dvůr renesančního velmože se vyrovnal královskému, což stálo obrovské peníze. Nákladná byla také svatba jedné z Vratislavových dcer – Polyxeny, které se zúčastnil sám císař Rudolf II. Jen nevěstiny šperky prý vážily skoro tolik, co ona sama. Brala si Viléma z Rožmberka a od své matky, španělské šlechtičny Marie Manrique de Lara získala vzácný svatební dar – Pražské jezulátko (dnes vystavené v chrámu P. Marie Vítězné na Malé Straně v Praze). Šťastné manželství to však nebylo, už kvůli více než třicetiletému věkovému rozdílu novomanželů. Vilém předtím pohřbil již tři ženy, ani Polyxena mu však potomka nepřinesla a rožmberský rod před zánikem nezachránila (také Vilémův bratr Petr Vok zemřel bezdětný).

{% photo src="https://i.ohlasy.info/i/ee88e6dc.jpg" author="Hynek Skořepa" %}

Vraťme se ale na Louku. Na největším skalisku se patrně nacházel menší palác či hranolová obytná věž. Zbytky zdiva jsou na skále dosud patrné. Na východní straně k paláci přiléhalo nádvoří s několika budovami, z nichž se zachovaly zbytky zdí a dokonce sklepů, včetně základů štíhlé válcové věže. *Na Hradisku, s něhož je pěkná vyhlídka do Čech a na Moravu, vyskytují se posud železné šípy*, napsal před více než sto lety kunštátský rodák, římskokatolický kněz a církevní historik Jan Tenora ve Vlastivědě moravské (Kunštátský okres, 1908).

K tomu ještě připsal pověst o Zkamenělé svatbě:

> Za Loukou nedaleko úvozu viděti lze na poli několik řad velkých bílých kamenů… Na hradě Louce měla prý býti svatba. Velký průvod s hudbou šel do dřevěného chrámu Prosetínského a dlouho se nevracel, na hradě zatím se vařilo a peklo. Netrpělivá kuchařka bála se již, že se jí všecko pokazí, a řekla zlostně: „Bodej by celá svatba zkameněla!“ Stalo se tak.

Ty bílé balvany byly zřejmě kusy mramoru. Nevím, zda se u Louky dochovaly dodnes, ale není to moc pravděpodobné. Podobné kameny, dříve se po Čechách i Moravě občas vyskytující, padly většinou během posledních sto let za oběť stavebním aktivitám v blízkých vesnicích, případně byly zničeny po válce v souvislosti s intenzifikací zemědělství a scelováním polí.

Přímo na louckém hradě připomíná oběti druhé světové války kamenný památník. Nebylo jich ani v tomto odlehlém kraji málo a jsou mezi nimi i děti – desetiletý Miloš Prudil z karlovské hájovny mezi Loukou a Hodonínem či patnáctiletá Marta Škrabalová z Tasovic. Prudilovi i Škrabalovi se zapojili do odbojové činnosti, konkrétně do pomoci partyzánům, kteří se rekrutovali z uprchlých válečných zajatců i sovětských výsadkářů. Gestapo za pomoci konfidentů pomocníky partyzánů odhalilo a většinu z nich pozatýkalo. Nacisté s nimi neměli žádné slitování, všichni byli umučeni doslova pár týdnů před koncem války.

Nerad bych ale takto končil své podzimní povídání. Říjen hýří všemi barvami a dává zapomenout na lidskou bolest a trápení. Na louckém hradě dnes převládají listnaté stromy (smrky i zde většinou padly za oběť suchu a kůrovci), a tak kopec právě na podzim září do kraje. Stojí za to se sem vydat.
