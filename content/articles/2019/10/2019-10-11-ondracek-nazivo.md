---
title: "Ohlasy naživo: Rozhovor s architektem Petrem Ondráčkem"
cover-photo: https://i.ohlasy.info/i/ivlmomy.jpg
author: Tomáš Trumpeš
category: podcast
tags: architektura
---

*Hostem dalšího setkání nového cyklu Ohlasy naživo byl ve čtvrtek 10. října architekt Petr Ondráček. K poslechu nabízíme úvodní rozhovor, který proběhl v kulturním a komunitním centru Prostor.*

{% spotify_episode id="1fQQ7gFSkgJGBy0tkt6ES7" /%}

Petr Ondráček kromě samotného vykonávání své profese věnuje hodně přemýšlení a úsilí její popularizaci a snaze trochu nás tady v Boskovicích posunout ve vnímání architektury a veřejného prostoru. Návštěvníci našeho diskusního fóra dobře znají jeho poctivé a podrobné příspěvky, příklady úspěšných a pozoruhodných staveb z jiných měst a neúnavné vysvětlování všeho, co s architekturou a vůbec snahou dělat město lepším souvisí.

Při besedě v Prostoru jsme se ho nejprve ptali na to, jak vnímá svou práci architekta, jak o ní přemýšlí a co mu na ní připadá důležité. A také jak vidí vztah naší společnosti k architektuře a k architektům. Zlepšuje se?

Dále jsme mluvili o Boskovicích, o zdejších kvalitních stavbách, o tom, co ve městě chybí a jestli už se v něm dost projevuje funkce městského architekta, o jejíž zřízení se Petr před několika lety zasazoval. Probrali jsme i veřejné architektonické soutěže a postup města při přípravě větších investičních staveb.

Na závěr rozhovoru nás zajímala Petrova nová boskovická iniciativa – snaha vytvořit i v našem městě po vzoru Brna, Litomyšle a dalších měst architektonický manuál.
