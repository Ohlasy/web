---
title: Gianniho kulturní výběr na srpen
cover-photo: https://i.ohlasy.info/i/rlevt3f.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/rlevt3f.jpg" caption="Výstava Adély Kyzlinkové v Prostoru" author="Tomáš Trumpeš" /%}

### Festiválek bez bojů a válek

*Prostor, 9.–10. srpna*

Akce s názvem Festiválek bez bojů a válek za dobu své existence pamatuje několik změn místa konání, letošní patnáctý ročník se poprvé koná v nově otevřeném komunitním a kulturním centru Prostor v boskovickém panském dvoře. Hudební program zlehka začíná už v pátek 9. srpna vystoupením pražské alternativní hudební skupiny Dalekko a francouzských Malades, kombinujících prvky techna, post-rocku, trip-hopu a free jazzu. V sobotu nepochybně budou hlavními hvězdami oblíbené kapely Čankišou a Prago Union, těšit se můžeme ale i na zápas v improvizačním divadle, boskovicko-brněnskou post-undergroundovou kapelu Nadívaný skřivánek nebo mezinárodní formaci Mr. Loco, pohybující se napříč žánry, jako je reggae, ska, latino nebo hip-hop. Závěr celého programu obstará DJ Amma z Basssheriff Sound.

### 8. Filmový víkend ČSFD.cz

*Letní kino Boskovice, 9.– 10. srpna*

Česko-slovenská filmová databáze, známá také pod zkratkou ČSFD, pořádá už od roku 2012 tzv. filmové víkendy, od roku 2017 v rekonstruovaném letním kině v Boskovicích. Promítat se bude například jihokorejský film Parazit, který v letošním roce vyhrál Zlatou palmu v Cannes, nebo nový film Jima Jarmusche se zombie tématikou Mrtví neumírají; těšit se můžeme i na speciální projekci hororu Noční můry z temnot z produkční dílny Guillerma del Toro, ta se jako jediná odehraje v kině Panorama.

### Věčný poutník: komentovaná prohlídka

*Muzeum Regionu Boskovicka, 14. srpna 16:00*

Největší výstavu již proběhnuvšího festivalu Boskovice 2019 můžeme až do 18. srpna vidět v boskovickém muzeu, přičemž ve středu 14. srpna od 16 hodin dokonce s komentářem samotného autora – malíře, grafika a literáta Víta Ondráčka. Výstava nese název Věčný poutník; díla z cyklů Černá duha, Daktylogramy, Malby plamenem, Permafrost a Stély ukazují široký rozsah technik a odhalují svět autorova básnického a symbolického vidění.

### Odhalení památníku Tomáši kardinálu Špidlíkovi

*Bělská ulice, 17. srpna 15:00*

Hlavním bodem letošních celoročních oslav stého výročí narození kardinála Tomáše Špidlíka bude odhalení památníku v místě naproti jeho rodnému domu v Bělské ulici. Na programu bude představení památníku, vystoupení hostů a žehnání památníku litomyšlským a brněnským biskupem Pavlem Konzbulem a boskovickým farářem Miroslavem Šudomou. Autorkou památníku vycházejícího z kardinálského erbu je [boskovická rodačka Magdaléna Roztočilová](https://ohlasy.info/clanky/2019/07/rozhovor-roztocilova.html).

### Playground #5

*Prostor, 17. srpna 17:00*

V dalším vydání odpoledně-večerní DJské akce Playground, pravidelně se konající v boskovickém Prostoru, se můžeme těšit na eklektickou až bizarní selekci brněnského dvojčlenného projektu Diskofilcky, který tvoří členka kapely Čoko Voko Zuzana Fuksová jako DJ Šalina a Marie Butula Cichá, mimo jiné výtvarnice nebo dramaturgyně klubu Fléda, jako DJ Melta. Programovou náplň pátého Playgroundu doplní s poněkud netradiční selekcí také DJ Gianni_B.

### Koncert v Prostoru

*Prostor, 22. srpna 17:30*

Prvním koncertem z připravovaného většího cyklu koncertů se v boskovickém Prostoru odehraje ve čtvrtek 22. srpna. Po dlouhé době vystoupí boskovická food-folková dívčí kapela Veka, dále brněnský písničkář Aleš Jiroušek, Michaela Chylová z Českého Těšína a na závěr Jan Fic, který svůj styl označuje jako industrial-folk a vystoupil mimo jiné i na letošním ročníku boskovického festivalu pro židovskou čtvrť.

### LONT Open Air 2019 #2

*Koupaliště Spešov, 23. srpna 20:00*

Akce s názvem LONT se na koupališti ve Spešově koná už desátým rokem, tradičně mívá široký záběr stylů elektronické taneční hudby, od house music přes electro, techno až po drum’n’bass. Na letošním srpnovém vydání zahrají JOSH SINGER, Scorn, Mindicted Crew, Steph, Mort’n, TyPhone a výherce speciálně vyhlášené soutěže, do které je stále ještě možné se přihlásit a vyhrát může prakticky kdokoli.

### Playground #6: Mindicted Takeover

*Prostor, 24. srpna 17:00*

Na dalším Playgroundu v Prostoru se představí členové Djské a promotérské skupiny Mindicted, která [byla založena v roce 2014 v Boskovicích](https://ohlasy.info/clanky/2017/01/rozhovor-mindicted.html), ale za dobu svého fungování výrazně přesáhla význam našeho regionu. Přestože se Mindicted běžně věnují především drum’n’bassu, tentokrát se můžeme těšit na širší paletu žánrů, kromě drum’n’bassu uslyšíme i UK garage, trap nebo bass music. Z devítičlenné Mindicted Crew se představí DJs Void.Sec AKA SadLuck, TRJN a Gon.

### Adéla Kyzlinková: Paralelní svět

*Prostor*

V srpnu dále pokračuje výstava Adély Kyzlinkové s názvem Paralelní svět, která byla v Prostoru slavnostně zahájena 25. července. Díla, která vznikala v posledních dvou letech, byla inspirována existujícími výjevy, zvířaty nebo lidmi, které autorka zasadila do svého paralelního dokonalého světa. Výstava potrvá do 31. srpna.
