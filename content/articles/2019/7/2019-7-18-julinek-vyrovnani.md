---
title: Nemocnice tají, na jakém vyrovnání se dohodla s exnáměstkem Julínkem
perex: Nedávno se exnáměstek na zdravotnickém zařízení domohl náhrady ušlé mzdy a odškodnění za protiprávní výpověď. Kolik peněz Tomáš Julínek dostal, je ale tajné.
cover-photo: https://i.ohlasy.info/i/hzyx7lx.jpg
author: Marek Osouch
category: zpravodajství
tags: nemocnice
---

*Necelé dva roky uplynuly od [rozsudku](https://ohlasy.info/clanky/2017/08/julinek-vyhozen-nepravem.html), který označil výpověď pro exnáměstka boskovické nemocnice Tomáše Julínka za neplatnou. Nedávno se exnáměstek na zdravotnickém zařízení domohl náhrady ušlé mzdy a odškodnění za protiprávní krok proti své osobě, jak jako první [upozornil Regionpress](http://www.regionpress.cz/Dohodli-se-na-mimosoudnim-vyrovnani-id-22128.aspx). Kolik peněz Tomáš Julínek dostal, je ale tajné.*

{% photo src="https://i.ohlasy.info/i/hzyx7lx.jpg" caption="Tomáš Julínek (vlevo) u blanenského soudu" author="Marek Osouch" /%}

„Podepsali jsme mlčenlivost, nicméně vzhledem k tomu, že jde o kompromis, tak lze vyvodit, že je méně než maximální požadavek protistrany,“ uvedl jednatel boskovické nemocnice Dan Štěpánský.

Mimosoudní vyrovnání bylo na stole už [před dvěma roky na podzim](https://ohlasy.info/clanky/2017/11/julinek-soud.html), jenže krátce před podpisem přijali bývalí radní stanovisko, aby šla nemocnice soudní cestou, nikoli dohodou. Sám Tomáš Julínek proto loni na jaře podal žalobu, v níž požadoval částku ve výši zhruba dvou milionů korun.

Ke stání u soudu však došlo jen jednou loni v prosinci, a to jen na pár minut, kdy se obě strany shodly na tom, že se pokusí znovu mimosoudně vyrovnat. Bylo už totiž po volbách, kdy se na boskovické radnici vyměnili politici.

Dohodu o vyrovnání obě strany podepsaly letos v květnu, kdy také z účtu nemocnice odešla exnáměstkovi domluvená částka. „Zároveň jsme si ujasnili, že žádná strana vůči druhé nemá už žádné další nároky,“ doplnil jednatel Štěpánský.

Nemocnice od začátku spoléhala – ať už by výši narovnání určil soud, nebo dohoda – že potřebnou sumu pokryje z pojištění odpovědnosti statutárních orgánů. Jenže to se nestalo ani nestane. „Pojišťovna nám tuto záležitost nepřijala a neproplatí ji,“ řekl Dan Štěpánský.

I kvůli tomu vznikla v nemocnici takzvaná škodní komise, která přijala stanovisko, jak má dál jednatel postupovat a po kom by mohl škodu vymáhat. V současné době už má šéf nemocnice doporučení této komise na stole, blíže je ale komentovat nechtěl.

Je možné, že se nemocnice prostřednictvím právníků obrátí na bývalou starostku Hanu Nedomovou (ČSSD), která ve zhruba dvouměsíční roli jednatelky boskovické nemocnice dala Tomáši Julínkovi neplatnou výpověď, a bude po ní chtít náhradu škody, která nemocnici vznikla. Hana Nedomová už před volbami v rozhovoru pro Ohlasy prohlásila, že je připravena nést případné důsledky. „V případě, že by nějaká odpovědnost pro mě nastala, a bude oprávněná, tak z ní vyvodím důsledky,“ [řekla](https://vimeo.com/286940949#t=427s).

„Nemohu v tuto chvíli nic předjímat,“ reagoval nyní šéf nemocnice s tím, že si ještě nechává zpracovat právní analýzu, jak nejlépe postupovat, aby měla nemocnice šanci na úspěch.
