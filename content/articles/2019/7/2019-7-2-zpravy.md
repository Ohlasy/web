---
title: Zpravodajský přehled za červen
cover-photo: https://i.ohlasy.info/i/akdvy9v.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červnu na Boskovicku událo.*

{% photo src="https://i.ohlasy.info/i/akdvy9v.jpg" caption="Z demonstrace na podporu Milionu chvilek pro demokracii" author="Tomáš Znamenáček" /%}

Boskovická radnice se [pře s dodavatelem o cenu tepla](https://ohlasy.info/clanky/2019/06/czt-spor.html) v systému Centrálního zásobování teplem. Město si proto na provozovatele stěžuje přímo u Energetického regulačního úřadu.

V Boskovicích se [konala demonstrace](https://ohlasy.info/clanky/2019/06/rozhovor-zejskova.html) na podporu iniciativy Milion chvilek pro demokracii.

Městská rada se seznámila s průběžnými [výsledky hospodaření boskovické nemocnice](https://ohlasy.info/clanky/2019/06/z-radnice.html) za první čtvrtletí. Nemocnice skončila v zisku 779 tisíc korun. Na letošek je prognózován zisk přes 1 milion korun. Loni nemocnice skončila něco přes 2,5 milionu korun v plusu, hospodářský výsledek už prošel nezávislým auditem. Město letos plánuje nemocnici přispět částkou přibližně 30 milionů korun, loni to bylo více než 25 milionů korun.

Jediným uchazečem o post jednatele boskovické nemocnice je [současný jednatel Dan Štěpánský](https://ohlasy.info/clanky/2019/06/konkurz-nemocnice.html).

Na mapě sexuálního zneužívání církevními pracovníky, kterou zpracovává spolek Pro čistou církev, se objevily i [Boskovice a Lysice](https://ohlasy.info/clanky/2019/06/zneuzivani-cirkev.html).

Velkým tématem [červnového jednání zastupitelstva](https://ohlasy.info/clanky/2019/06/zastupitelstvo.html) bylo umístění sportovní haly. Nakonec byl schválen bezplatný převod pozemků u školy na Hybešově ulici, nejednotné koalici ale museli pomoci lidovci. Převod posléze schválili i krajští zastupitelé.

K tématu sportovní haly se konal také [uzavřený zastupitelský seminář](https://forum.ohlasy.info/t/uzavreny-zastupitelsky-seminar-ke-sportovni-hale/320).

Zastupitelé schválili [investiční příspěvek 400 tisíc korun](https://ohlasy.info/clanky/2019/06/zastupitelstvo.html) z rozpočtu města pro základní školu, a to na vybudování venkovního zázemí pro školní družinu na Slovákově ulici.

[Na zastupitelstvu](https://ohlasy.info/clanky/2019/06/zastupitelstvo.html) vystoupila občanka z Podhradí, která je silně nespokojená s probíhajícími opravami silnice a obává se, že přes lokalitu budou jezdit nákladní auta z Blanska na Prostějov.

Manželé Prosovi z Mladkova upozornili na to, že některá nákladní auta, která jezdí přes Mladkov z lomu v Doubravici, [nedodržují předepsanou rychlost](https://ohlasy.info/clanky/2019/06/zastupitelstvo.html), následkem čehož dochází k otřesům a škodám na domech stojících podél silnice.

Městu přišly [další peníze z dotace na výstavbu Centra polytechnické výchovy](https://ohlasy.info/clanky/2019/06/z-radnice-2.html). Za stavbu už zaplatilo asi 45 milionů, z dotace dorazilo asi 20 milionů. Peníze dorazily se zpožděním a ponížené o 10% sankci, kterou město rozporuje.

Nový majitel pozemku na Absolonově dál [brání propojení ulice s cestou ke hřbitovu](https://ohlasy.info/clanky/2019/06/absolonova-prujezd.html).

Žádost o přijetí do MŠ podalo 169 zákonných zástupců. Kapacita umožňuje přijmout 119 dětí, plus všech 6 do individuálního vzdělávání. [Školka přijme všechny boskovické děti](https://ohlasy.info/clanky/2019/06/z-radnice-2.html), které mají na přijetí právo.

Nová koalice rozhodla, že po celé funkční období bude vždy k příležitosti svátku sv. Cyrila a Metoděje na radnici [vyvěšována moravská vlajka](https://ohlasy.info/clanky/2019/06/z-radnice.html).

Letos se nakonec nebudou opravovat stupačky v městské bytovce na Wolkerově ulici. Akce se [přesouvá na příští rok](https://ohlasy.info/clanky/2019/06/z-radnice.html).

Bývalé učiliště Krasu na Havlíčkově ulici koupila před časem firma NWD Group a [objekt chce přebudovat na nájemní bytový dům](https://ohlasy.info/clanky/2019/06/z-radnice.html).

Kvůli krácení dotací na stavbu Centra polytechnické výchovy musí město zaplatit miliony navíc ze svého rozpočtu, podobně jako již dříve u přístavby mateřské školky. Obě zakázky, v nichž byly údajně chyby v zadávací dokumentaci pro výběrové řízení, [připravovala firma exmístostarosty za ČSSD](https://ohlasy.info/clanky/2019/06/cpv-dotace.html).

Město podle místostarosty Radka Mazáče [nemá v úmyslu snižovat počet sečí](https://ohlasy.info/clanky/2019/06/zastupitelstvo.html) trávy během roku.

Boskovická pouť letos proběhne 27. a 28. července.

V panském dvoře začíná fungovat nové kulturní a komunitní centrum s kavárnou [Prostor](https://ohlasy.info/clanky/2019/06/rozhovor-brzobohaty.html).

Letovičtí zastupitelé [schválili úvěr osmdesát milionů](https://blanensky.denik.cz/zpravy_region/letovice-se-zadluzi-aby-mohly-stavet-mesto-bude-splacet-miliony-rocne-20190625.html) na deset let. Částka překračuje polovinu ročního rozpočtu města. Plánuje se použít na vybudování parkoviště, opravu náměstí a některých ulic nebo rekonstrukci sportovní haly.

V Kunštátě vyroste [nová obytná čtvrť](https://blanensky.denik.cz/zpravy_region/hektar-noveho-bydleni-v-kunstate-planuji-stavbu-bytovek-a-rodinnych-domu-20190602.html). Zástavbu rodinných a bytových domků tamní radnice plánuje v ulici Nová.
