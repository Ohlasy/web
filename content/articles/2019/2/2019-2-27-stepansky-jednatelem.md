---
title: Vedení boskovické nemocnice přebere dosavadní náměstek Dan Štěpánský
perex: Současný šéf Nemocnice Boskovice Miloš Janeček skončí ve své funkci ke konci března.
cover-photo: https://i.ohlasy.info/i/yevm8lw.jpg
author: Marek Osouch
category: zpravodajství
---

*Současný šéf Nemocnice Boskovice Miloš Janeček skončí ve své funkci ke konci března. Otěže přebere přinejmenším na tři měsíce jeho ekonomicko-správní náměstek Dan Štěpánský, než vzejde nový jednatel z výběrového řízení. Právě Štěpánský zvažuje, že se do něj přihlásí.*

{% photo src="https://i.ohlasy.info/i/yevm8lw.jpg" caption="Dan Štěpánský (vlevo) a Miloš Janeček na jednání zastupitelstva" author="Tomáš Trumpeš" %}

Už před týdnem Ohlasy informovaly o tom, že [Miloš Janeček nebude dál pokračovat](http://www.ohlasy.info/clanky/2019/02/janecek-konci.html) jako šéf boskovické nemocnice. Bývalého senátora za ČSSD a někdejšího ředitele brněnské Úrazové nemocnice dosadila do čela zdravotnického zařízení v prosinci 2015 minulá rada pod vedením boskovické ČSSD.

Po změně na radnici, kdy se do vedení města po čtyřleté pauze vrátila ODS a ČSSD skončila v opozici, se změní i vedení městské nemocnice. „Měli jsme s panem Janečkem několik rozhovorů o nemocnici, o jejím směřování, jaké jsou nejbližší cíle, nicméně asi jsme nebyli na stejné vlnové délce nebo jak to nazvat. Pan Janeček mi následně oznámil, že požádá o ukončení výkonu funkce jednatele,“ uvedl starosta Boskovic Jaroslav Dohnálek (ODS).

Starosta tvrdí, že neumí říci, zda to cítí podobně jako Janeček a zda vnímal nějaké překážky v komunikaci. „To nebylo o nevraživosti, nebo že bych s ním byl nespokojen, v určitých věcech jsme se ale neshodli. Sice nejsem odborník, ale jako starosta jsem odpovědná osoba za zdravotnictví. Přenášel jsem k němu představy politické reprezentace o fungování nemocnice,“ vysvětlil Jaroslav Dohnálek.

Miloš Janeček slova starosty potvrzuje, tedy že si nerozuměli a měli jiné názory na vedení nemocnice. „Moje představy a představy pana starosty byly výrazně odlišné. S bývalou paní starostkou jsem byl zvyklý na jiný způsob jednání. Sám jsem ji například přizval k jednání ohledně financí pro nemocnici a společně jsme jeli na ministerstvo. Stávající pan starosta ale například jednal na kraji ohledně nemocnice sám a já jsem o ničem nevěděl,“ prohlásil končící jednatel.

Odmítl však, že by na něj starosta vyvíjel nátlak, aby sám odešel, jinak že ho rada odvolá. „Ale je jasné, že v takovém rozhodnutí hraje svou roli dílem i politika,“ doplnil s tím, že rychlost střídání jednatelů v Boskovicích, kdy každý z nich vydržel za třináct let fungování nemocnice pod městem ve funkci doposud zhruba tři roky, je v celém Jihomoravském kraji velmi netypická. Jinde jsou ředitelé deset i více let.

Poté, co oficiálně skončí Miloš Janeček jako jednatel, vystřídá ho v této funkci na dobu zhruba tří měsíců jeho dosavadní pravá ruka [Dan Štěpánský](http://www.ohlasy.info/clanky/2019/02/rozhovor-stepansky.html), který je ekonomicko-správním náměstkem. V červnu pak chtějí městští radní zvolit nového šéfa, který vzejde z výběrového řízení.

Jaroslav Dohnálek už předem jasně odmítl, že by současná rada uvažovala o návratu Tomáše Julínka, exministra zdravotnictví, který už dříve v nemocnici působil na postu ekonomicko-správního náměstka před Danem Štěpánským. „Mám informaci, že ani pan Julínek nemá zájem pracovat v boskovické nemocnici,“ tvrdí starosta. Podobně se vyjádřil pro Ohlasy už dříve sám exnáměstek. „Neuvažuji o tom, není to na stole,“ prohlásil.

Naopak zájem vést nemocnici déle než tři měsíce má Dan Štěpánský. „Pokud splním podmínky výběrového řízení a pokud budu vnímat důvěru ze strany vedení města, tak se přihlásím,“ řekl. Oboje už má nicméně fakticky splněné dnes. Požadavky pro výběrové řízení totiž bude připravovat právě on jako jednatel, radním je předloží do poloviny května. Druhou podmínku splnil tím, že už dostal důvěru, aby řídil nemocnici po omezenou dobu. „Neobáváme se, byť na nějakou dobu, svěřit nemocnici panu Štěpánskému,“ sdělil starosta.

U starosty i místostarosty Lukáše Holíka (ANO) si vybudoval důvěru a respekt tím, jak zvládl vyřešit kolektivní vyjednávání, která se v nemocnici vlekla až do počátku letošního roku. „Strůjcem řešení byl právě pan Štěpánský,“ poznamenal starosta. „U vyjednávání s lékařskými odbory byl za vedení nemocnice pan Štěpánský a on je také vedl,“ doplnil místostarosta Holík. Oba si umí představit, že by šéfoval nemocnici dál, když uspěje před komisí.

Jaké složení bude tato komise mít, zatím není jasné. O tom se radní ještě nebavili. Už při minulém výběrovém řízení, z něhož vzešel jako jednatel Miloš Janeček, však byla na stole varianta, zda by nebylo dobré nominovat do výběrové komise nejen zástupce koalice, ale také opozičních stran v zastupitelstvu. V roce 2015 tak vysvětloval své zdržení při hlasování o podobě komise, kde opozice nakonec nebyla zastoupena, tehdejší radní Karel Ošlejšek (ČSSD).

„Navrhoval jsem rozšířit komisi o zastupitele opozičních stran, aby se mohlo dosáhnout při výběru jednatele širšího konsenzu, a eliminovalo se tak do budoucna riziko personálních změn při případné obměně valné hromady, například po příštích komunálních volbách,“ prohlásil tehdy radní.

Starosta ani místostarosta se uspořádání výběrové komise i se zástupci opozice nebrání, rozhodnout však musí celá rada. Nový člověk, který vzejde z výběrového řízení, by pak měl nastoupit do čela nemocnice nejspíš od začátku července.
