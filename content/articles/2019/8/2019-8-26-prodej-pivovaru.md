---
title: Panský pivovar v Boskovicích hledá nového majitele
cover-photo: https://i.ohlasy.info/i/0mmg63t.jpg
perex: Do 50. let minulého století se v Boskovicích vařilo pivo. Pak už ale místní pivovar sloužil jen jako sklad a poslední roky zeje prázdnotou. Teď ho jeho majitel prodává.
author: Marek Osouch
category: zpravodajství
---

*Do 50. let minulého století se v Boskovicích vařilo pivo. Pak už ale místní pivovar sloužil jen jako sklad a poslední roky zeje prázdnotou. Teď ho však jeho majitel prodává, realitní makléřce už se hlásí zájemci.*

{% photo src="https://i.ohlasy.info/i/0mmg63t.jpg" author="Tomáš Znamenáček" /%}

Už několik generací obyvatel Boskovic při cestě do sportovního areálu v Červené zahradě míjí bývalý panský pivovar. Jen málokdo si však už pamatuje, že by byl pivovar někdy zcela využit nebo sloužil svému účelu. Zvenku nejsou viditelné žádné opravy a stav celého objektu se zjevně zhoršuje.

Na nutnou rekonstrukci upozorňuje i realitní makléřka Hana Ožvoldíková, která pro majitele, společnost Adonis JLPM boskovického podnikatele Josefa Hlaváčka, hledá kupce. „Nemovitost má ambice pro mnoho podnikatelských záměrů. Můžete zde vybudovat wellness centrum, školící centrum, restauraci a hostům zároveň zajistit krásné ubytování na úrovni,“ [představuje makléřka budovu na svém webu](http://hanarealitypartner.cz/komerce-prodej-panskeho-pivovaru-v-boskovicich/) s tím, že plocha k využití činí více než 2200 metrů čtverečních.

„K budově patří pozemek o velikosti 414 metrů čtverečních a přímo vybízí k tomu, aby se zde vybudovala příjemná terasa pro hosty. Nesmíme zapomenout ani na suterén, který se pyšní krásně klenutými stropy, které místu dodávají jedinečnou atmosféru,“ píše se dále.

Na dotaz redakce Ohlasů, zda už má zájemce o takto velký objekt, který si vyžádá velké investice do oprav, odpověděla Hana Ožvoldíková, že ano. Další podrobnosti, například plány potenciálního majitele, však nechtěla komentovat – nic zatím není domluvené definitivně.

Není tak vyloučené, že se najde investor, který bude chtít v Boskovicích obnovit výrobu piva, již makléřka na webu přímo nezmiňuje. Boom minipivovarů v České republice totiž stále není u konce a každý rok vzniká přes čtyřicet nových. Například letos v polovině července oficiálně otevřel své prostory první klášterní pivovar na Moravě s názvem Porta Coeli v Předklášteří u Tišnova.

V celém Jihomoravském kraji v současnosti působí téměř šest desítek pivovarů, na Boskovicku, ostatně na celém okresu, ale jen dva – v Černé Hoře a posledních šest let také v Agrocentru Ohrada ve Vískách. Velkou konkurenci jako na Tišnovsku, kde působí hned šest pivovarů, by tak na lokálním trhu případně nový minipivovar neměl.

Panský pivovar byl roky mimo pozornost lidí i radnice, protože je v soukromém vlastnictví. Částečně se o něm mluvilo na podzim před dvěma lety v souvislosti s Dvořáčkovým mlýnem, [který chtělo minulého vedení města nechat zbourat](https://ohlasy.info/clanky/2017/09/dvorackuv-mlyn.html), nakonec ale plán neschválili zastupitelé. Tehdy byla odpůrci demolice vyzdvihována jako technická památka nejen budova mlýnu, ale i zmiňovaného pivovaru. Právě v té době také odešla na Ministerstvo kultury žádost o prohlášení pivovaru kulturní památkou. K tomuto aktu došlo po roce vyřizování loni na začátku září.

Památkáři pivovar i s okolím popsali jako nedílný doplněk historického jádra Boskovic, které je na rozdíl od pivovaru a jeho okolí chráněné v rámci městské památkové zóny. Jen zkrátka leží na předměstí. „Zcela mimořádná je urbanistická hodnota pivovaru pro Boskovice. Hmota pivovaru tvoří jednu z nejvýraznějších staveb východní části Boskovic a zde jeden z nejvíce důležitých urbanistických prvků zástavby. Památková ochrana panského pivovaru by měla být klíčem k památkovému uchopení tohoto vysoce cenného území nejen pro Boskovice,“ píše se v rozhodnutí.

Architekt Štěpán Mosler v [disertační práci z roku 2017](https://www.vutbr.cz/studenti/zav-prace/detail/77147?zp_id=77147) poukazuje také na hodnotnou střechu nad varnou, která je charakteristická podélnými otvory pro odvod horkého vzduchu. „Ta je však v kritickém stavu, stejně tak stropní konstrukce v půdním prostoru – v některých místech se zcela propadá,“ upozorňuje.

{% photo src="https://i.ohlasy.info/i/drcpryn.jpg" author="archiv Muzea regionu Boskovicka" /%}

Výroba piva má v Boskovicích dlouhou tradici, o čemž píší i památkáři. „Ve stavebním komplexu je dochována celá řada detailů, mezi nimiž vyniká kamenné ostění oken sladovny s iniciálami a heraldickými znameními Morkovských ze Zástřizl s datací 1674,“ pokračují v dokumentu. I proto jim nevadí, že se nezachovalo vybavení pivovaru.

Právě od majitelů boskovického panství ze Zástřizl se pivovar dostal přes Dietrichsteiny až k posledním šlechtickým vlastníkům, kterými byla rodina Mensdorff-Pouilly. Pivo v něm Mensdorffové vařili ještě v první polovině 20. století, kdy výstav dosahoval 12 tisíc hektolitrů ročně. V roce 1948 ale komunisti pivovar znárodnili a v roce 1952 se zde pivo uvařilo naposledy. Mensdorffové získali pivovar v 90. letech v restituci zpět, na počátku tisíciletí ho však prodali současnému majiteli Josefu Hlaváčkovi. „V té době už tam téměř nic nebylo a budovu jsme ani nepotřebovali,“ zdůvodnil prodej za rodinu Dominik Božek, šéf firmy MP Holding, která dnes spravuje rozsáhlý rodinný majetek.

Proč se najednou, po takřka dvaceti letech, rozhodl Josef Hlaváček budovu prodat, vysvětlil jen stručně. „Je to nepotřebný majetek, proto ho prodávám. Za celou dobu, co to vlastním, tam nikdy nic nebylo,“ přiblížil třiašedesátiletý boskovický podnikatel.

Pokud se tak najde investor, který budovu odkoupí a rekonstruuje, je naděje, že bude mít pivovar po letech chátrání využití a je možné, že se v něm po téměř 70 letech obnoví výroba piva.
