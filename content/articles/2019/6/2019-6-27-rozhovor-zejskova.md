---
title: „Věřím, že Babišovým voličům otevřeme oči.“
cover-photo: https://i.ohlasy.info/i/brqavgj.jpg
author: Tomáš Trumpeš
category: rozhovory
tags: politika
---

*Rozhovor s Michaelou Žejškovou, která 11. června uspořádala v Boskovicích [demonstraci na podporu iniciativy Milion chvilek pro demokracii](https://www.facebook.com/pg/ohlasy/photos/?tab=album&album_id=2199962543391182). Ptali jsme se, co ji k tomu vedlo a jak se chce angažovat dál.*

{% photo src="https://i.ohlasy.info/i/brqavgj.jpg" author="Tomáš Znamenáček" /%}

**Uspořádala jste v Boskovicích demonstraci iniciativy Milion chvilek pro demokracii. Proč?**

Protože jsem měla pocit, že nemůžeme mlčet. Že je potřeba říct, že i my tady v Boskovicích nesouhlasíme s tím, co předvádí politické špičky v České republice. Zrálo to ve mně už o tu příležitost dřív, když byly regionální protesty tři čtyři týdny předtím, nicméně nedozrálo to do fáze, že bych protest zorganizovala. Až k 11. červnu se to povedlo. 

**S čím konkrétně nesouhlasíte?**

Nesouhlasím s tím, aby v čele státu byly osoby jako Andrej Babiš a Miloš Zeman, kteří naprosto potápí morálku společnosti a dle mého názoru celou naši společnost degradují. Zejména za Andrejem Babišem je spousta neplechy, pokud můžu použít to slovo. Je to estébák, je trestně stíhaný a odsouzený není dosud jen proto, že dělá všechno pro to, aby nestanul před spravedlivým soudem.

**Jak se vyrovnáváte s argumentem, že oba zkrátka a dobře vyhráli svobodné volby a jejich odpůrci by se s tím měli smířit?**

Dle mého názoru se s tím nelze smířit a i regionální protesty by měly směřovat k tomu, aby jeho voličům jemně otevřely oči. Protiargumenty jsou postavené na tom, že lidi nemají informace. Je to marketingový tah, voliči jsou přesvědčováni o tom, že tady máme jakési společné zlo těch tradičních politických stran, zhmotněné v Kalouskovi a ostatních, a voliči nemají informace. Argumenty jsou, že to tady dá Andrej Babiš do pořádku. Co to je za argument? Co dá do pořádku? Voliči nemají informace, proto by měly argumenty zaznít a měli bychom jim trochu otevřít oči, aby se podívali, co je to za člověka.

**Zároveň třeba hlavní reprezentant Milionu chvilek pro demokracii Mikuláš Minář říká, že voličům Andreje Babiše rozumí v naštvání na tradiční demokratické strany. Máte to podobně, nebo jste vůči nim smířlivější?**

Dle mého názoru je to jakási zhmotněná hydra, která nemusí vůbec platit. Je pravda, že jsem spíše pravicový volič, zklamání z ODS už jistě proběhlo a člověk dál na pravici hledá. Co se týká toho, co předvádí ČSSD, tak to by se člověk těžko uchyloval k tomu je volit. Ale nemůžu přece volit lháře, estébáka a trestně stíhaného člověka. Nemůže moje morálka upadnout tímhle směrem, byť nejsem s tradičními stranami spokojena.

{% photo src="https://i.ohlasy.info/i/g4sfpxk.jpg" caption="Demonstrace v Boskovicích" author="Tomáš Znamenáček" /%}

**Jak jste byla spokojená s výsledkem boskovické demonstrace?**

Velmi spokojená. Byla jsem příjemně překvapená, že přišla stovka účastníků, že vše proběhlo v poklidu a kultivovaně. A byly na to pozitivní ohlasy. Jsem spokojená.

**Jakou odezvu jste měla od lidí, co tam přišli?**

Přišli mi poděkovat, že jsem to celé vůbec provedla a že dostali příležitost přijít, že to někdo zorganizoval. 

**Dostaly se k vám i nějaké negativní reakce?**

Negativní reakce byly pouze v tom smyslu, že byla malá informovanost. Což určitě byla – bylo to jen nějakých 400 letáků roznesených po schránkách, v podstatě po třech ulicích v Boskovicích, a Facebook. Víc ne. Další dva dny jsem se dozvídala, že velká spousta lidí o tom nevěděla a že by bývali rádi přišli. 

**Terčem žádných hejtů jste se nestala?**

Ne. To nemůžu říct.

**V Boskovicích petici Milionu chvilek podepsalo 380 lidí. Přijde vám to málo, nebo dost?**

Málo.

**Kolik byste si tak představovala?**

Myslím si, že aspoň tisícovku bychom mohli dát.

{% photo src="https://i.ohlasy.info/i/te31j0l.jpg" caption="Demonstrace na Letné" author="Tomáš Znamenáček" /%}

**Byla jste na Letné?**

Nebyla.

**Nepodařilo se vám tam jet?**

Kvůli malé dceři. Ještě ji hodně kojím a nemůžu od ní odjet. Musela bych ji brát s sebou a to se přiznám, že mi nepřišlo bezpečné. Nedokázala jsem odhadnout, jak to tam bude vypadat.

**Sledovala jste přenos?**

Sledovala.

**Jaký jste z toho měla dojem?**

Velmi pozitivní v tom, že to bylo celé velmi kultivované. Nestala se z toho příležitost, aby se tam děly nějaké negativní projevy. Všechno to bylo velmi kultivované, chci říct až mírumilovné.

**Věříte tomu, že ty demonstrace můžou něco změnit?**

Ano, věřím. Věřím, že demonstrace v Praze můžou dosáhnout toho, že Andrej Babiš odejde. A současně věřím tomu, že regionální demonstrace povedou k tomu, že bude prostor pro diskusi s jeho voliči, že jim otevřeme oči a znovu si ho nezvolíme.

**Co by se ale stalo, kdyby Andrej Babiš odstoupil? To je častá výtka, i když směřuje asi spíš k politické opozici než k občanským aktivistům. Jak to vidíte vy?**

Co by se stalo? Jednou z variant jsou určitě předčasné volby. Jen je otázka, jestli by odchod Andreje Babiše znamenal odchod ANO, nebo jestli by pokračovatelé v ANO byli natolik silní a kultivovaní, aby byli schopni dál tvořit koalici. A nebo jestli by to znamenalo předčasné volby. Netroufám si to odhadnout, skoro bych řekla, že spíš ty předčasné volby.

**Myslíte si, že tato občanská iniciativa může mít vliv na to, že příští volby dopadnou jinak, ať už budou předčasné, nebo řádné?**

Domnívám se, že to je hlavním cílem. Nebo alespoň mým cílem je, abychom zvedli morálku, zvedli politickou kulturu, abychom diskutovali a nahlíželi na věci kriticky a dovedli to k tomu, aby byly zvoleny demokratické strany s demokratickými reprezentanty – kultivovanými a s takovými morálními vlastnostmi, že se za ně nebudeme muset stydět. 

**Jestli tomu dobře rozumím, má to pro vás smysl i v případě, že se demonstrace nepřerodí v nějaký konkrétní politický projekt.**

Ano.

**Vy konkrétně jste ale přímý krok k politice učinila, na podzim jste kandidovala v komunálních volbách za Volbu pro Boskovice s podporou TOP 09. Angažujete se politicky dál?**

Scházíme se v rámci Topky jednou měsíčně jako jakýsi poradní orgán pro naše zastupitele, respektive radního. V tomto směru vedeme diskuse dál a mandát našich dvou zastupitelů se odehrává i na té úrovni, že diskutujeme témata, která jsou aktuální a ptají se nás na názor. Třeba co se týká haly proběhlo jakési interní hlasování o jejím umístění.

**Zajímá mě to i proto, že uskupení, za které jste kandidovala, sedí na radnici v koalici s hnutím ANO. Vadí vám to?**

Dosud jsem k tomu nevyzvala, ale přivítala bych diskusi, aby se Lukáš Holík celkově k té situaci vyjádřil. Jestli budeme ANO pořád vnímat jenom jako stranu Andreje Babiše, protože takto prostě je vnímaná, nebo jestli od ní můžeme čekat, že bude skutečně stát na hodnotách, které deklaruje. Takže ano, strana, za kterou jsem kandidovala, sedí na radnici s hnutím ANO – použila bych výraz, že šťastná z toho nejsem.

**Plánujete další protesty v Boskovicích?**

Ano. 

**Až po prázdninách?**

Uvidíme, jaký bude během prázdnin vývoj, nedokážu teď jednoznačně říct. Každopádně bychom se chtěli zapojit do akce, která byla avizována na Letné: Kroky pro demokracii. Ať už formou pochodu, nebo spíš běhu – v Boskovicích se hodně běhá, takže je to příležitost. Jestli něco mezi tím, to bude reakce na aktuální politický vývoj. Buď se odehraje něco, kvůli čemu bude nutné se sejít ihned, nebo to uzraje do září. 

**Mluvili jsme o tom, že terčem hejtů jste se zatím nestala, ale nebojíte se obecně nějakých negativních dopadů?**

Já se jich nebojím. Nebo jak to říct… Není to pro mě odrazující faktor, že bych si chtěla říct: nebudu pokračovat, protože na mě budou nějaké hejty nebo postihy. Věřím tomu, že nemůže nastat nic takového, co by ovlivnilo můj život natolik, že bych řekla, že ne.
