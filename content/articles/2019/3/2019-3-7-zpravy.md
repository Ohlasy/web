---
title: Zpravodajský přehled za únor
cover-photo: https://i.ohlasy.info/i/onyuakw.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v únoru na Boskovicku událo.*

{% photo src="https://i.ohlasy.info/i/onyuakw.jpg" caption="Centrum výuky strojírenských a elektrotechnických oborů na SŠ André Citroëna" author="Jaroslav Parma" /%}

Vedení města završilo pověstných [sto dnů ve funkci](http://www.ohlasy.info/clanky/2019/02/preslapujeme.html), ale nakonec až na konci února vydalo [programové prohlášení nové rady](https://forum.ohlasy.info/t/programove-prohlaseni-mestske-rady/262).

Ve funkci jednatele boskovické nemocnice [skončí Miloš Janeček](http://www.ohlasy.info/clanky/2019/02/janecek-konci.html). Nemocnici [dočasně povede](http://www.ohlasy.info/clanky/2019/02/stepansky-jednatelem.html) dosavadní náměstek [Dan Štěpánský](http://www.ohlasy.info/clanky/2019/02/rozhovor-stepansky.html), v červnu se uskuteční výběrové řízení na nového jednatele.

Město má [problémy se stavbou polytechnického centra](http://www.ohlasy.info/clanky/2019/02/z-radnice.html). Hrozí krácení dotace, peníze z dotačního titulu neproudí, a proto si radnice bere revolvingový úvěr.

Boskovice mají také [úvěrový rámec](http://www.ohlasy.info/clanky/2019/02/zastupitelstvo.html), v rámci kterého mohou v příštích pěti letech čerpat výhodný úvěr 120 milionů korun.

V rámci rozpočtového opatření [zastupitelé navýšili](http://www.ohlasy.info/clanky/2019/02/zastupitelstvo.html) finanční prostředky na investice.

V dotačním titulu pro sportovce [zastupitelé rozdělili](http://www.ohlasy.info/clanky/2019/02/zastupitelstvo.html) více než 4,3 milionu korun.

[Nový chodník](http://www.ohlasy.info/clanky/2019/02/z-radnice.html) povede od konce města do Pilského údolí.

Připravuje se nový systém odpadového hospodářství. V části města se bude již brzy testovat [pilotní model door-to-door](http://www.ohlasy.info/clanky/2019/02/z-radnice.html).

V horní části náměstí budou pokračovat [farmářské trhy](http://www.ohlasy.info/clanky/2019/02/z-radnice.html), zajišťovat je bude nový provozovatel.

Rekonstrukce letního kina by mohla pokračovat už letos – město [pokročilo ve vyjednávání](http://www.ohlasy.info/clanky/2019/02/zastupitelstvo.html) o možnosti pokácet čtyři stromy, které stavbě brání a na které se vztahuje ochranná lhůta.

[Opoziční zastupitelé i občané si stěžují](http://www.ohlasy.info/clanky/2019/02/zastupitelstvo.html) na stav cesty, která sloužila jako objížďka při uzavírce Dukelské ulice, a také na stav chodníků na ulicích Ludvíha Vojtěcha a Gagarinova.

Dále se jedná o místech pro stavbu sportovní haly. Sušilova, nebo Hybešova? Město jednalo také s obyvateli sousedícími s lokalitou na Hybešově.

Střední škola André Citroëna představila nové [Centrum výuky strojírenských a elektrotechnických oborů](https://boskovice.cz/zaky-budou-pripravovat-na-nejmodernejsich-strojich/d-35626) za téměř 50 milionů korun.

Na gymnáziu proběhl 30. ročník Salonu. Přehlídka studentské tvořivosti měla tentokrát téma Osobnost, příští bude pořádat sexta s tématem Nadpřirozeno.

V muzeu zahájili výstavu [Kouzlo větrných mlýnů](https://boskovice.cz/vernisaz-k-vystave-kouzlo-vetrnych-mlynu/d-35689).

Byli vyhlášeni [nejlepší sportovci okresu Blansko](https://boskovice.cz/sportovec-okresu-blansko-roku-2018/d-35612).

Představitelé Hrádkova usilují o přestavbu osadního domu.

Ve Svitávce se občané vzbouřili proti záměru kraje postavit zde dva domy pro chráněné bydlení klientů [z velkoopatovického Paprsku](http://www.ohlasy.info/clanky/2019/02/rozhovor-wetterova.html). Po měnících se postojích obecní rady a napjaté besedě s veřejností není jisté, jestli kraj od záměru neustoupí.

Velenovská škola bude mít [novou zahradu a přírodní učebnu](https://blanensky.denik.cz/zpravy_region/skolaci-ve-velenove-dostanou-zahradu-i-venkovni-ucebnu-20190218.html).
