---
title: Gianniho kulturní výběr na leden
cover-photo: https://i.ohlasy.info/i/fqo78ui.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/fqo78ui.jpg" caption="Kardinál Špidlík" author="archiv Města Boskovice" %}

### Ochotnické divadlo Boskovice: Vražda sexem

*Zámecký skleník Boskovice, 4. ledna 19:00*

V pátek 4. ledna nás čeká repríza představení Ochotnického divadla Boskovice s názvem Vražda sexem. Anglická komedie autorky Joan Shirleyové pojednává o muži, který nemůže najít sám sebe, a jeho praktické ženě, na které tím pádem zůstává zabezpečení domácnosti. Představení mělo premiéru v dubnu 2018, v režii Jany Řezníčkové se představí Eva Štěpánková, Lubomír Slezák, Alice Fialová, Martin Kejík, Hana Doubková, Vlastimil Blaha a Jana Řezníčková.

### Novoroční koncert se slavnostním přípitkem

*Sokolovna Rájec-Jestřebí, 4. ledna 19:00*  
*Kulturní dům Letovice, 9. ledna 18:30*

Hned dvakrát se v našem regionu s tradičním novoroční koncertem představí Moravské klavirní trio: nejprve v pátek 4. ledna v sokolovně v Rájci-Jestřebí, poté ve středu 9. ledna v kulturním domě v Letovicích. Hosty obou koncertů bude sopranistka Iveta Jiříková, která debutuje v Národním divadle v Praze v roli Libuše, a věhlasný brněnský barytonista Vladimír Chmelo, který účinkoval v operních domech po celém světě včetně proslulé newyorské Metropolitní opery, milánské Scaly či argentinského Teatro Colon. Na přivítanou zazní Šampaňská árie z Mozartova Dona Giovanniho, následovat budou ukázky z oper, jako je Bizetova Carmen, Verdiho Trubadúr, Donizettiho Don Pasqual, ale také Libuše Bedřicha Smetany nebo Jakobín a Rusalka Antonína Dvořáka.

### Pěvecký sbor Lumír a orchestr

*Sokolovna Boskovice, 5. ledna 19:00*

Českou mši vánoční Jakuba Jana Ryby budeme mít možnost vyslechnout v sobotu 5. ledna v provedení pěveckého sboru Lumír a komorního orchestru Corpora Fidium Intenta. Lumír je čtyřicetičlenný smíšený pěvecký sbor z Brna, v jehož řadách nalezneme zpěváky různých profesí i různých věkových kategorií. V současné době funguje pod vedením Františka Ostrého, který se boskovickému publiku nedávno představil jako vedoucí sborů Novocantus z Nového Města na Moravě, Tacet z Kunštátu nebo boskovického pěveckého sboru Janáček.

### Tříkrálový koncert pěveckých sborů

*Kostel sv. Prokopa Letovice, 6. ledna 15:00*

Tříkrálový koncert pěveckých sborů nás čeká v neděli 6. ledna v kostele sv. Prokopa v Letovicích. Účinkovat budou dětské pěvecké sbory Carmina a Sluníčko ZUŠ Letovice pod vedením Marie Nečasové, pěvecký sbor Cantamus ZUŠ Letovice pod vedením Veroniky Hromkové a komorní pěvecký sbor Carpe diem při MKS Letovice pod vedením Karla Pecháčka.

### První vzpomínkové setkání k 100. výročí narození Tomáše kardinála Špidlíka

*Muzeum regionu Boskovicka, 13. ledna 15:00*

Celý letošní rok bude patřit mimo jiné 100. výročí narození Tomáše kardinála Špidlíka, první vzpomínkové setkání se uskuteční v neděli 13. ledna v boskovickém muzeu. Na programu bude představení nového fotoalba s citáty Tomáše Špidlíka, ukázka z videa Krásné slovo otce Špidlíka, informace o aktivitách připravených v rámci oslav v Boskovicích, v Praze a na Velehradě v průběhu roku 2019, hudební vystoupení a výstavka fotografií, dopisů, textů a plakátů.

### Tadeáš Šíma: Na kole přes Afriku

*Kino Panorama Boskovice, 15. ledna 19:00*

Další ze série cestovatelských besed v boskovickém kině Panorama přivítá prachatického cestovatele Tadeáše Šímu. Ten se před dvěma lety vydal na kole z Prachatic do Kapského Města v Jihoafrické republice, jeho cesta ovšem skončila už v Maroku, kde ho parta zlodějů připravila o kolo. Vloni se Tadeáš Šíma rozhodl cestu podniknout znovu, a tentokrát už z marockého města Tangier do Kapského Města dorazil.

### Open Mic vol. 31 se Slávkem Janouškem

*Zámecký skleník Boskovice, 16. ledna 19:00*

Pod názvem Open Mic se skrývá setkání písničkářů, přehlídka autorské tvorby, kde se bez ohledu na žánrové zařazení, věk a zkušenosti plynule přelévají role účinkujících a posluchačů. Pozvání tentokrát jako hlavní host přijal hudebník a textař Slávek Janoušek, který je známý například svými písněmi Halleyova kometa nebo Náš dům, případně působením v triu s Vlastou Redlem a Jaroslavem Samsonem Lenkem. Dalšími účinkujícími budou Láďa Zítka z Bystřice nad Pernštejnem nebo dětská skupina Ňufáci z Boskovic.

### Frankenstein

*Kino Panorama Boskovice, 19. ledna 19:00*

Záznam divadelního představení Frankenstein z Národního divadla v Londýně budeme mít možnost zhlédnout v sobotu 19. ledna v boskovickém kině Panorama. Příběh o doktoru Frankensteinovi a jeho uměle stvořeném monstru napsala Mary Shelley v roce 1816, do divadelní podoby jej přepracoval v roce 2011 Nick Dear. Režie představení se ujal Danny Boyle, proslulý režisér filmů, jako jsou Trainspotting, Pláž nebo Milionář z chatrče, v hlavních rolích se představí Benedict Cumberbatch a Jonny Lee Miller.

### Ozvěny filmového festivalu Černá věž

*Kino Panorama Boskovice, 20. ledna 13:30*

Festival amatérských a studentských filmů Černá věž je soutěžní přehlídka specializovaná na amatérské a studentské filmy, která se koná pravidelně na konci listopadu v Českých Budějovicích. Letos hlavní cenu v kategorii Velký film získal film Maskovačka, který pochází z dílny boskovických skautů a skautek a premiéru měl v prosinci 2017. Kromě něj se v kině Panorama představí pásmo spíše humorně laděných snímků, například propagační film z pera pořadatelů festivalu Akta ČB, který potěší všechny fanoušky Star Wars a science fiction obecně, nebo film s názvem Rozverné léto, poeticky laděné komorní drama pojednávající o vztahovém trojúhelníku otce, syna a atraktivní Lindy s progresivním rapovým soundtrackem.

### Divadlo NaŽivo: Co víc si přát?

*Scéna stálého kina Velké Opatovice, 25. ledna v 19:00*

Před rokem vznikl ve Velkých Opatovicích nový ochotnický soubor Divadlo NaŽivo. Jako první připravil hru Romana Krejčíře Co víc si přát? Premiéra proběhla v září, soubor mohl stavět na zkušenostech zakládajících členů Petra Ženožičky, Lucie Ženožičkové a Romana Krejčíře, kteří si vyzkoušeli ochotničení v zavedeném opatovickém divadle Teatrum. Režie autorského představení se ujal Roman Krejčíř, v lednu je divadlo opět uvede na domovské scéně.

### Divadlo scéna Zlín: O princezně, která ráčkovala

*Sokolovna Boskovice, 27. ledna 15:00*

S pohádkou, kterou většina z nás zná z televizního zpracování s Ivou Janžurovou, Dagmar Patrasovou, Janem Čenským, Jiřinou Bohdalovou nebo Jiřím Krampolem, se v neděli 27. ledna v boskovické sokolovně představí Divadlo Scéna Zlín. V režii Mirka Černého se představí Nikola Hauerlandová nebo Radim Bánovský a chybět nebudou ani známé písničky Zdeňka Rytíře z původní televizní inscenace.

### Posezení při svíčkách se Zdeňkem Junákem

*Sokolovna Boskovice, 29. ledna 19:00*

Dětské zážitky, vtipné příhody ze studií a vzpomínky z každodenního života, historky z divadla, rozhlasu i televizního natáčení obsahuje pořad Zdeňka Junáka s názvem S úsměvem jedu dál. S programem, který je prokládán písničkami za doprovodu kytary, se Zdeněk Junák představí v boskovické sokolovně v úterý 29. ledna.
