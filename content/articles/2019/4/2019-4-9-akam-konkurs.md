---
title: Boskovice z konkursu bývalého majitele solární elektrány nic nezískaly, naopak prodělaly
perex: Po třech letech je u konce vypořádávání dluhů po prohlášení konkursu na firmu AKAM Bosko.
cover-photo: https://i.ohlasy.info/i/2t0nuij.jpg
author: Marek Osouch
category: zpravodajství
tags:
    - solární elektrárna
---

*Po třech letech je u konce vypořádávání dluhů po prohlášení konkursu na firmu AKAM Bosko, někdejšího majitele boskovické solární elektrárny na městských pozemcích. Boskovice chtěly získat dlužnou částku za nájem, jenže se tak nestane.*

{% photo src="https://i.ohlasy.info/i/2t0nuij.jpg" caption="Solární elektrárna postavená firmou AKAM" author="Tomáš Znamenáček" %}

Na firmu AKAM Bosko [podaly insolvenční návrh právě Boskovice](http://www.ohlasy.info/clanky/2016/05/insolvence-akam.html) v lednu 2016, přestože o něm zpočátku bývalá starostka Hana Nedomová (ČSSD) neuvažovala. „V případě, že bude zahájeno exekuční řízení, tak se do něj přihlásíme a budeme chtít vypořádat dlužnou částku,“ uvedla v roce 2015 starostka. K následnému insolvenčnímu návrhu se přidávali i další věřitelé a celková výše dluhů provozovatele elektrárny se nakonec vyšplhala na více než 100 milionů korun.

Jenže už v té době byla firma fakticky prázdnou schránkou. Jediným jejím majetkem byla právě elektrárna a dva menší pozemky pod ní. Jejich hodnota ani zdaleka nedosahovala celkové výše dluhů, přesto minulé vedení města podalo insolvenční návrh, čímž zároveň paradoxně přerušilo plánovanou dražbu elektrárny.

Ta se nakonec konala, nicméně utržené peníze, stejně jako za následný prodej pozemků, získal Investiční fond IFIS. Ten pohledávku přesahující 41 milionů získal od zkrachovalého družstva UNIBON, u nějž si AKAM půjčil na stavbu elektrárny. Fond byl ve výhodě oproti ostatním věřitelům díky tomu, že jeho pohledávka vůči vlastníkovi boskovických panelů byla zajištěná, a tak měl přednost na získání peněz. Získal prakticky celou sumu, která činila pouze 8 milionů korun.

Boskovice mohly jen marně čekat jako ostatní věřitelé až do března letošního roku, kdy vyšla konečná zpráva o konkursu. Na rozdíl od ostatních však při podávání insolvenčního návrhu složily jako zálohu na insolvenční řízení 50 tisíc korun. Právě tyto peníze se následně rozdělovaly mezi věřitele a na Boskovice zbylo z „jejich“ peněz pouhých 287 korun. Společně s pohledávkou za nájem ve výši 2,6 milionu korun si teď může město tyto peníze odečíst. Už je nikdy neuvidí.

Solární elektrárna v Chrudichromské ulici nicméně nadále funguje. V dražbě ji v roce 2016 [koupila firma Solar Global](http://www.ohlasy.info/clanky/2016/03/elektrarna-koupena.html). Město se s ní domluvilo a teď inkasuje nájem 250 tisíc korun ročně. AKAM přitom zpočátku platil 2,3 milionu korun, později polovinu a pak už nic.

Společnost AKAM přivedla do Boskovic před rokem 2010 koalice ODS, ČSSD a KDU-ČSL v čele se starostou Jaroslavem Dohnálkem (ODS). Přestože firma, za níž stál i boskovický právník Stanislav Pospíšil, za sebou neměla ani rok hospodaření, vedení města jí svěřilo stavbu elektrárny na více než třech hektarech městských pozemků. 

Nabídla totiž nejvyšší cenu za nájem, přesně 65 korun za metr. Ostatní firmy podle tehdejšího starosty nabídly mnohem méně, nejvýše 12 korun za metr. „V té době nebylo nic, co by vydělalo takové slušné peníze,“ řekl už dříve pro Ohlasy Jaroslav Dohnálek s tím, že vše vyřizovali úředníci a oni jako radní „jen odsouhlasili smlouvu“.

V roce 2015 se však nad elektrárnou začala stahovat mračna. Na povrch začaly vyplouvat [podivné okolnosti jejího příchodu do Boskovic](http://www.ohlasy.info/clanky/2015/04/solarni-elektrarna.html), sídlo v bytovém domě nebo [získání licence 31. 12. 2010](http://www.ohlasy.info/clanky/2015/04/solarni-licence.html), tedy v poslední den tučných výkupních cen. Tu jim však následně [zrušil brněnský krajský soud](http://www.ohlasy.info/clanky/2015/05/akam-bez-licence.html).

K němu navíc už v říjnu 2017 měl přijít Jaroslav Andreska, jeden z ředitelů firmy AKAM, jenž čelí obžalobě z neoprávněného opatření rozhodnutí Energetického regulačního úřadu k získání licence k výrobě elektřiny. Škoda je asi 25 milionů korun. Za celou dobu se ale k soudu Andreska nedostavil, už více než desetkrát bylo nařízené jednání, ale vždy bylo následně zrušeno. I proto uložil soud kvůli těmto průtahům loni v létě pokutu 10 tisíc korun a Andreskovi nepomohla ani stížnost proti pokutě. Odvolací soud ji potvrdil. Kdy se tak skutečně zahájí líčení u soudu, zatím není jasné.
