---
title: Otec Špidlík, interpret moderního umění
cover-photo: https://i.ohlasy.info/i/cvzbj8k.jpg
perex: "V Galerii Otakara Kubína byla v sobotu 23. března zahájena výstava s názvem Slovo a obraz: Otec Špidlík, interpret moderního umění. Přečtěte si úvodní slovo Pavla Ambrose."
author: Pavel Ambros
category: názory a komentáře
date: 2019-04-01 10:00:45
tags: kultura
---

*V Galerii Otakara Kubína byla v sobotu 23. března zahájena výstava s názvem Slovo a obraz: Otec Špidlík, interpret moderního umění. Autorem výstavy je Jan Jemelka, výstava je další z akcí věnovaných 100. výročí narození Tomáše kardinála Špidlíka a potrvá do soboty 13. dubna, kdy proběhne v 15 hodin zakončení s videoprojekcí Krásné slovo Otce Špidlíka. Úvodní slovo na vernisáži pronesl ředitel Centra Aletti v Olomouci Pavel Ambros, jehož úvahu jako pozvánku na výstavu publikujeme.*

{% photo src="https://i.ohlasy.info/i/cvzbj8k.jpg" author="Vladimír Friš" /%}

Vykládat moderní umění – tlumočit obrazy do jazyka a slova – to si nějak představit umíme. Ospravedlnit jej v jeho samotné podstatě je oříšek jiný. Ospravedlnit neznamená přijít s nějakou novou teorií, která se pokouší objasnit fakta. Znamená vstoupit do samotné existence umění – a rovněž do srdce umělce. Je zde svět a srdce: to je dílna, kde umělec tvoří. Srdce každého člověka, podobně jako vesmír, jsou nekonečně veliké a nekonečně malé. A v této nepatrnosti a v této propastné velikosti je tajemství umělcovy dílny. 

Co to znamená, že otec Špidlík moderní umění nejen interpretoval, ale i ospravedlňoval? Můžeme se na to podívat z jednoho hlediska, které je v Boskovicích zvláště příznačné.

> Jsem tím, jaké úvahy rozvíjel můj otec a jak se modlila má matka.  
> Jsem plodem namahavé dřiny mých předků.  
> Jsem vyústěním jejich snů, jejich neduhů, jejich uzdravení.   
> Jsem vyústěním jejich lásek, zápasů, dokonce i jejich kleteb a hříchů.  
> Jsem pokračováním jejich východů i západů slunce,  
>     jejich nelítostných zim, jejich nabuzených jar,  
>     jejich horkých letních dnů, jejich tichých podzimů.  
> Jsem jejich zrození i umírání.  
> Vědci hovořívali svého času – kdoví, jestli tomu  
>     tak ještě je – o dědičnosti, o chromozómech a genech.  
>     Tak se tím nezabývám. Jsem přesvědčen, že ve mně,  
>     v mém bytí a jednání je přítomno všechno, co prožívali,  
>     v čem neuspěli, kde vítězili ti, co žili přede mnou.

A pak dodává jednu překvapivou věc: 

> Živě cítíme, že jsme tím, čím jsme, i z toho důvodu,  
>     že naši předkové byli takoví, jací byli.   
> Naše víra má také zabarvení jejich víry.  
> Naše naděje má sílu jejich naděje.  
> Naše láska má také mohutnost jejich lásky.  
> Naše svoboda nese odstíny jejich svobody  
>     více či méně v sobě rozjasněné, zakalené či malebné.  
> Musíme je poznávat, abychom lépe rozuměli sobě samým.  
> Musíme, jak se říkalo ve středověku,  
>     vystoupit na jejich záda, abychom *viděli dále*.

Co to znamená – vidět dále? Nacházet ve věcech jejich nejvlastnější smysl a dát lidem novou schopnost se k němu vydat. Křesťan je člověk, který rozumí svému životu z jeho dovršení. Stejně jako bohoslužba, i umění přichází skrze stále očišťovanou inspiraci k nám jako Slovo, které otevírá to, čím se Bůh pro nás může stát a stává. Tento svět je nezměrný a neproniknutelný. Nemůžeme jej vlastnit. To, co můžeme, je zahlédnout jakési probleskování v dáli. Vesmír a srdce každého člověka jsou nekonečně veliké a nekonečně malé – jsou jedinou dílnou, v níž nikdy nemůžeme se zmocnit Boha, ale můžeme poznávat, že je Bohem s námi. Vidět dále znamená bdělost, která ze svého srdce i ze světa kolem nás nezničí čekání na druhý Kristův příchod.
