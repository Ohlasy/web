---
title: Zpravodajský přehled za říjen
cover-photo: https://i.ohlasy.info/i/2cca0d4f.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v říjnu na Boskovicku událo.*

{% photo src="https://i.ohlasy.info/i/2cca0d4f.jpg" caption="Začíná poslední etapa rekonstrukce letního kina" author="Marek Osouch" /%}

Uplynul [první rok od komunálních voleb](https://ohlasy.info/clanky/2019/11/rok-koalice.html), po kterých se vedení boskovické radnice ujala koalice ODS + ANO + Sportovci + TOP 09 + Boskováci.

Obchodní válka USA a Číny [dopadá na podniky v regionu](https://ohlasy.info/clanky/2019/10/obchodni-valka.html). Některé z nich zažívají nejistotu, klesající zakázky nebo také propouštění.

Boskovice v příštím roce [zvýší poplatek za odpady](https://ohlasy.info/clanky/2019/10/z-radnice-2.html). Zatím není jasné, o kolik to bude. Zároveň nabídnou úsporu těm, kdo se zapojí do [nového motivačního systému nakládání s odpady](https://ohlasy.info/clanky/2019/09/levnejsi-odpad.html).

Starosta Jaroslav Dohnálek oznámil, že jedná s majitelem panského dvora o [možném odkupu této barokní památky městem](https://ohlasy.info/clanky/2019/10/pansky-dvur-koupe.html).

Do Olomouce se nadále bude z Boskovic jezdit s přestupem. Vedení Boskovic se sice dotazovalo na možnou obnovu přímé linky, ale Olomoucký kraj, který má spojení starosti, o tomto kroku neuvažuje. Nadále tak jediným přímým spojem zůstane nedělní dálková komerční linka společnosti ICOM.

Správa železniční dopravní cesty předpokládá realizaci Boskovické spojky v letech 2023–2024. Ještě loni zazníval termín zahájení konec letošního roku.

Začala poslední etapa rekonstrukce letního kina. Hotová má být v červnu příštího roku.

[Otevřela se debata](https://forum.ohlasy.info/t/kruhac-u-posty/345), jestli je kruhový objezd u pošty posunutý směrem k parku před kostelíkem Všech svatých, [správným řešením dopravní situace](https://ohlasy.info/clanky/2019/10/kruhac-posta.html).

Na Bílkově ulici vznikne [nové sběrné místo separovaného odpadu](https://ohlasy.info/clanky/2019/10/z-radnice.html).

Nemocnice Boskovice byla organizačním výborem konference Kvalita zdravotní péče a akreditace vyhodnocena jako [Absolutní vítěz projektu Kvalitní a bezpečná nemocnice 2019](https://ohlasy.info/clanky/2019/10/z-radnice.html).

V Senátu se konala [konference](https://www.senat.cz/cinnost/galerie.php?aid=23383), která připomněla odkaz boskovického rodáka, kardinála Tomáše Špidlíka.

Městský [kalendář na rok 2020](https://ohlasy.info/clanky/2019/10/z-radnice.html) se bude věnovat proměně zdejší židovské čtvrti za uplynulých přibližně sto let. Obsahovat bude staré dochované fotografie a aktuálně pořízené snímky ze stejných nebo podobných míst.

Blansko opět pronajme síť centrálního zásobování teplem firmě ZT Energy, od které ji před necelým rokem město převzalo s tím, že ji bude provozovat samo.

Letovická neziskovka ELIM [dostane od města 1,5 milionu](https://blanensky.denik.cz/zpravy_region/z-byvale-diskoteky-bude-volnocasovy-klub-pro-deti-a-mladez-20191023.html) korun, které jí chyběly po veřejné sbírce na nákup bývalé Fabriky. Vznikne zde volnočasový klub pro děti a mládež.

V Lysicích [staví novou čističku odpadních vod](https://blanensky.denik.cz/zpravy_region/v-lysicich-stavi-novou-cistirnu-za-78-milionu-20191013.html) za 78 milionů korun.

Také v Boskovicích byla připravena veřejná sbírka ke Dni válečných veteránů. Kasičky jsou umístěny v kulturním a komunitním centru Prostor v panském dvoře a v hypermarketu Tesco na Chrudichromské ulici. Od pátku 9. do pondělí 11. listopadu se budou po městě pohybovat dobrovolníci s kasičkami a vlčími máky, které jsou symbolem Dne veteránů.
