---
title: Vládne nám skutečně koalice změny?
cover-photo: https://i.ohlasy.info/i/a1w3l06.jpg
author: Tomáš Trumpeš
category: názory a komentáře
tags: politika investice
---

*Velmi zajímavou optiku pro dělení politického spektra nedávno [nabídl brněnský náměstek Matěj Hollan](http://zpravy.aktualne.cz/regiony/jihomoravsky/brnenska-vlada-nefunguje-lidovci-ji-destabilizuji-ale-koalic/r~f89a564a018811e698e60025900fea04/), když komentoval probíhající politickou krizi na brněnském magistrátu. Jednotlivá uskupení rozdělil na progresivní a konzervativní. Tedy nikoliv konzervativní ve smyslu hodnot, které zastávají, ale v přeneseném smyslu, který znamená nechuť k jakýmkoliv změnám. Tohle dělení politického spektra mi připadá v poslední době důležitější než dělení na pravici a levici, případně konzervativce a liberály. Nejinak je tomu i v Boskovicích, kde člověk v poslední době marně hledá skutečný obsah toho, co bylo po komunálních volbách nazýváno jako koalice změny.*

{% photo src="https://i.ohlasy.info/i/a1w3l06.jpg" author="Tomáš Trumpeš" /%}

Ze všech stran dneska slyšíme, jak rychle a v jak klíčových věcech se mění svět. V mnoha oborech lidského života velmi dobře vidíme, že to, co funguje dneska, může už za pár let vypadat úplně jinak. A netýká se to jen technologií, průmyslu, dopravy, ale i zdravotnictví, bankovnictví, stravování a vůbec životního stylu. Je zřejmé, že v takové době potřebujeme nejen pracovité, ale také odvážné a kreativní lídry. A to i na komunální úrovni. Jistě, všechny změny se nám nemusí líbit, ale snaha zastavit svět je marná a smrtící.

Představitelé boskovické vládnoucí koalice se po volbách sami aktivně hlásili k tomu, že přicházejí s programem změny. Možná jsme si ale nedostatečně definovali, co tato změna znamená, v jaké tempu a v jaké šíři by měla probíhat. Pokud by étos změn měl představovat zastavení haly na Slovákově, nákup Dvořáčkova mlýna, zákaz hazardu, přenosy ze zastupitelstva a konec působení Tomáše Julínka v nemocnici, bylo by to velmi málo. Koalice změny by se neměla vyčerpat na několika větších činech reagujících na témata zděděná po svých předchůdcích. A už vůbec by neměla stavět své plány na tom, [na co se zrovna dají sehnat dotace](/clanky/2015/09/dotace.html). A to ani v případě, že se soustředíme jen na investiční akce, přičemž ty skutečně potřebné jako knihovna a sportovní hala nám, zdá se, opět usínají. Tématu [rekonstrukce sokolovny](/clanky/2015/03/oprava-sokolovny.html) se jaksi nechce chopit nikdo. A progresivní nápady vzešlé od samotných občanů, jako je [lezecká stěna](/clanky/2016/03/stena-nebude.html) nebo [skatepark](/clanky/2015/06/skatepark.html) neleží ani tak u ledu, jako jsou spíše posílány k šípku. Tyto dva nápady získaly u občanů absolutní převahu také v anketě Zdravého města. Ta však proběhla už před rokem a její výsledky jako by nikoho nezajímaly.

U investičních akcí se vždycky můžeme vymlouvat na peníze, [které ale Boskovice najít umí](/clanky/2016/02/komentar-investice.html). Je tu ovšem řada oblastí, ve kterých potřebujeme projevit právě tu zmiňovanou progresivitu a přijít s konkrétními návrhy změn. Probíhá však nějaká intenzivní debata o boskovickém školství, sociálních službách, odpadovém hospodářství, struktuře příspěvkových organizací a podobně? Debatuje se o systémových změnách, které by často neznamenaly žádné investice, ale reagovaly by na současný společenský vývoj, inspirovaly se novými modely a mohly by přinést velmi zajímavý efekt ve zlepšení kvality?

Občas se nějaká vlaštovka objeví – kupříkladu radní Karel Ošlejšek na zastupitelstvu přednesl na posledním zastupitelstvu [svůj náhled na působení ředitelů příspěvkových organizací](https://ohlasy.info/clanky/2016/04/zastupitelstvo.html). Nějaké nápady by zde tedy byly, i když jich slýcháme velmi poskrovnu. A zatím to vypadá, že jsou to nahodilé myšlenky, které se vynořily a zase se zanoří. Nebo o nich budeme občas zlehka slýchat, možná i trochu debatovat, a uplyne rok, dva, tři… A Boskovicím zatím takzvaně ujede vlak. Pokud nám tedy již neujel a my rozpačitě nepostáváme na nádraží. A v tomto případě platí, že bez progresivního přístupu, invence, kreativity a prostého lidského zaujetí a nasazení žádný další nepřijede.

Kolik zajímavých a inovativních nápadů jste z radnice slyšeli vy? Kolik nových způsobů řešení bylo vymyšleno, kolik zcela nových věcí zde za poslední léta vzniklo, abych nemluvil jen o současné koalici? Pořád ještě existuje jistá naděje, že potenciál změn vře a bublá někde za politickou oponou, ve stranických kuloárech a na koaličních jednáních, kam nedohlédneme. Bohužel tomu ale nic nenasvědčuje.
