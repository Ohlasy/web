---
title: Gianniho kulturní výběr na září
cover-photo: https://i.ohlasy.info/i/kquvuug.jpg
category: zpravodajství
author: Jan Bařinka
tags: kultura
---

*Dny Evropského dědictví, mimořádné zpřístupnění Dolního zámku v Kunštátě, zahájení cyklů Klub přátel hudby a Jazz and Blues, množství divadelních představení, výstav, besed, filmových projekcí a hrnčířský jarmark v Kunštátě – z toho všeho si můžou zájemci o kulturní dění v našem regionu v září vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Zářijový kulturní program bývá charakteristický zahajovacími koncerty tradičních hudebních cyklů, letošní rok nebude výjimkou. Ve středu 7. září se na boskovickém zámku koná Koncert pro deset strun, na kterém se představí houslista Jaroslav Svěcený a kytarista Vladislav Bláha; zahájí tím letošní Kruh přátel hudby. Ve středu 21. září startuje cyklus Jazz and Blues, a to koncertem Steve Clarke Tria v zámeckém skleníku.

Hned dvakrát můžou v září za kulturou vyrazit příznivci folku. V sobotu 10. září se v letním kině v Boskovicích koná koncert písničkáře Jana Nedvěda, spolu s ním vystoupí Jindra Koníř a Pavel Helan. Folkově laděné bude i osmnácté vydání akce s názvem Open Mic, pozvání přijali Michal Juříček z Adamova a Filip Živný z Boskovic a kapela Aladin ze Znojma.

V neděli 11. září se můžeme naladit na hudbu duchovní: v evangelickém kostele v Boskovicích se na charitativním koncertě, jehož výtěžek bude věnován Emanuelu Boskovice, představí komorní orchestr Musica Nova s orchestrální verzí skladby Sedm slov vykupitelových od Josepha Haydna. Nejen rodiče s dětmi můžou v sobotu 17. září navštívit boskovický zámek, kde v rámci Bejbypankového hemžení vystoupí divadelně hudební skupina Kašpárek v rohlíku.

Nepominutelný hudební program má jako vždy také kunštátský Hrnčířský jarmark, který se koná 17. a 18. září. V sobotu zde vystoupí Kunštátská dechovka, Jazzbanda z Mikulova, kapela Poletíme?, Peter Lipa Band, Spirituál Kvintet a jako vždy i Rock & Roll Band Marcela Woodmana. V neděli zahrají Zrní, O5 a Radeček, Jitka Šuranská Trio a Nebe.

Ve dnech 22.–24. září se v Letovicích koná mezinárodní setkání s názvem All About Europe, v rámci kterého ve čtvrtek 22. září v letovickém kulturním domě zazpívá legenda světové opery Gabriela Beňačková.

V pátek 30. září si přijdou na své příznivci hudby dechové, v kulturním domě v Letovicích se totiž pořádá taneční a poslechový večer s Kunštátskou dechovkou Čaje o páté.

### Divadlo

V neděli 4. září se v Muzeu regionu Boskovicka koná dětské divadelní představení Pošťácká pohádka, které podle textu Karla Čapka připravilo Divadlo JeštěHrochu; v režii [Hasana Zahiroviće](https://ohlasy.info/clanky/2015/04/rozhovor-hasan-zahirovic.html) hrají Tomáš Morávek a Hasan Zahirović. V pátek 9. září v kulturním domě v Letovicích vystoupí Simona Stašová s inscenací Shirley Valentine, představení je však již vyprodáno.

Příznivci improvizace si můžou v pátek 16. září zajít do zámeckého skleníku, kde další ze svých [improvizačních zápasů](https://ohlasy.info/clanky/2016/06/rozhovor-impro.html) předvede místní improvizační tým Lísky.

### Výstavy

V pátek 2. září bude v letovické galerii Domino slavnostně zahájena výstava olejomaleb, pastelů a grafiky Jiřího Hlouška. V pátek 16. září se na letovickém zámku koná vernisáž soch Olbrama Zoubka. Ve stejný den bude v letovickém kulturním domě zahájena také výstava fotografií ze soutěže *Letovice – město, které mám rád*.

Hned tři výstavy budou v září zahájeny v Muzeu regionu Boskovicka: ve čtvrtek 8. září výstava Československé legie, věnovaná památce legionářů, kteří před 100 lety přispěli k vybojování naší opětovné samostatnosti, v pátek 9. září výstava prací dětských kolektivů a školních tříd Památky očima dětí a ve čtvrtek 15. září výstava reprodukcí fotografií z konce 19. a z první poloviny 20. století Proměna tradiční vesnice ve fotografii.

V sobotu 17. září bude zahájena výstava i v Galerii Otakara Kubína v Boskovicích, pod názvem Úkazy a tmelí zde budou k vidění ilustrace a kresby Michala Machata. Součástí vernisáže bude představení knihy Petra Pazdery Payna Úkazy.

Poslední zářijovou vernisáží bude v neděli 18. září na galerii boskovického zámeckého skleníku Rozvzpomínání, kde budou k vidění pastely Libuše Baďurové a fotozáznamy z vernisáží Josefa Budiše a Pavla Mazala.

### Přednášky, besedy

V pátek 2. září se v kulturním domě v Letovicích koná beseda z nového cyklu *Letovice, náš domov*, o zajímavosti z historie i současnosti Letovic se podělí Bohuslav Kuda.

Ve středu 14. září na závěr oslavy 85. výročí vzniku Masarykovy střední školy Letovice přednese přednášku na téma Pohledy do nebe český astronom a astrofyzik Jiří Grygar. Ve čtvrtek 15. září se můžeme vydat do historie, v kulturním domě v Letovicích totiž vystoupí Jaromír Ostrý a Josef Veselý s legendárním pořadem brněnského rozhlasu Toulky českou minulostí.

V pátek 23. září se příznivci klasické hudby můžou těšit na tradiční Setkání s Milošem Štědroněm a hudbou v boskovické Galerii Otakara Kubína.

### Dny evropského dědictví

V rámci Dnů evropského dědictví bude ve dnech 3.–4. září v Boskovicích přístupný židovský hřbitov, hrad, radniční věž, zámek, evangelický kostel, rituální lázeň mikve, kostel Všech svatých s ohradní zdí, kostel sv. Jakuba staršího, synagoga maior a Muzeum regionu Boskovicka. Synagoga a muzeum budou mít mimořádně vstup zdarma. V sobotu 3. září se v Letovicích koná prohlídka farního kostela sv. Prokopa.

Ve dnech 10.–11. září bude mimořádně zpřístupněn Dolní zámek v Kunštátě. Návštěvníci budou mít možnost projít zámeckým sklepením, příkopem, středověkou lednicí a vystoupat přes zámecké divadlo až k hodinovému stroji. Dvě mimořádné prohlídky s návštěvou depozitáře se v těchto dnech konají také na státním zámku v Lysicích.

### Film

Zářijový program boskovického kina začíná dvěma projekcemi ozvěn Letní filmové školy, a to ve čtvrtek 1. září Gepardem Luchina Viscontiho a v pátek 2. září filmem Musíme si pomáhat Jana Hřebejka.

Ve čtvrtek 8. září se koná celosvětová premiéra filmu Nick Cave: One More Time With Feeling, kde budou poprvé ke slyšení skladby z nového alba Nicka Cavea & The Bad Seeds s názvem Skeleton Tree.

Ve čtvrtek 15. září bude v boskovickém kině uveden cestovatelský film [Miloše Brunnera](https://ohlasy.info/clanky/2016/08/rozhovor-brunner.html) Madagaskar: Film, který málem nebyl; následovat bude beseda s autorem.

Filmový klub Boskovice v září nabídne dvě animované klasiky: ve čtvrtek 22. září Cestu do fantazie japonského tvůrce Hajaa Mijazakiho a ve čtvrtek 29. září film Baron Prášil legendárního českého režiséra, výtvarníka a animátora Karla Zemana.
