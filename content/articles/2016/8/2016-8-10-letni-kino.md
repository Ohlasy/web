---
title: "Za dva měsíce začnou dělníci s opravou letního kina"
cover-photo: https://i.ohlasy.info/i/f2tjein.jpg
author: Marek Osouch
category: zpravodajství
tags: investice kultura kino
---

*S blížícím se koncem léta a tradičními Husími slavnostmi se také přibližuje termín, kdy začne zatím nejrozsáhlejší etapa rekonstrukce letního kina. V rozpočtu jsou pro letošní rok připravené dva miliony korun, další čtyři přibydou nově na dotaci z Ministerstva kultury.*

{% photo src="https://i.ohlasy.info/i/f2tjein.jpg" author="Tomáš Znamenáček" /%}

Až dozpívá v letním kině poslední kapela na Husích slavnostech, už se do něj letos nikdo nepodívá. Dělníci začnou rozebírat rozpadající se hlediště s lavičkami a na řadu přijde hledání kanalizace, vodovodu a elektrických kabelů. Z pamětníků si už nikdo nepamatuje, kudy přesně inženýrské sítě vedou, jejich plány z dob výstavby letního kina se také nenašly. „Těžko říct, co je pod zemí. Údajně tam vede elektřina na šířku, kanalizace dokonce nějak bokem,“ nastínil místostarosta Boskovic Petr Malach (ČSSD).

V rozpočtu pro letošní rok se původně [s letním kinem vůbec nepočítalo](https://ohlasy.info/clanky/2015/12/investice-do-kultury.html). Částka dva a půl milionu se do něj dostala až v únoru s úpravou výdajů formou takzvaného rozpočtového opatření. Půl milionu však [na poslední schůzi](https://ohlasy.info/clanky/2016/06/zastupitelstvo.html) zastupitelé zase letnímu kinu škrtli a převedli ho na výstavbu polytechnického centra na Slovákově, kde měla stát sportovní hala. Vedoucí odboru rozvoje města a investic Petr Zouhar ubezpečil zastupitele, že dva miliony budou v letošním rozpočtu pro investice stačit. Další peníze pro letní kino mají být zahrnuté v rozpočtu na příští rok.

Boskovické místostarostce Jaromíře Vítkové (KDU-ČSL) se však podařilo na Ministerstvu kultury získat dotaci na rekonstrukci letního kina. „Na opravu letního kina město Boskovice získá částku do čtyř milionů korun s možností převést neproinvestované finanční prostředky v letošním roce na rok 2017. Diváci z Boskovic i širokého okolí budou mít jistě radost, jako mám i já,“ vzkázala místostarostka na Facebooku. Předložky „do“ se nemusí nikdo podle ní obávat. Zmínila ji pouze z toho důvodu, že očekává částku mírně pod čtyři miliony, maximálně sto nebo dvě stě tisíc.

Dva miliony, které už v rozpočtu jsou na letní kino vyčleněné, se nikam převádět už nebudou. Podle místostarostky musí část oprav pokrýt město také z vlastních peněz. Celkově by rekonstrukce hlediště měla stát zhruba devět milionů. Tři miliony tak Boskovicím stále chybí. Starostka Boskovic Hana Nedomová (ČSSD) sdělila, že se snaží sehnat další možné dotace, aby nemusely pro celé tři miliony sahat do městské pokladny.

Než udeří zima, chtějí dělníci stihnout rozebrat hlediště, vykopat staré inženýrské sítě a položit nové. Na jaře by měla přijít na řadu stavba nového hlediště. Podle boskovického místostarosty by se měla rozšířit plocha přímo pod plátnem, kde by mohli lidé při koncertech stát a tancovat. Zvětší se také kapacita laviček k sezení. Zatímco dnes uvádí kinaři maximální kapacitu patnáct set návštěvníků, nově by to měl být až dvojnásobek. Podle vedoucího boskovického kina Tomáše Marvana to však tolik nebude. „Za minulého režimu se uvádělo, že má kino tři tisíce míst, dnes je ale jiná doba. Myslím, že se kapacita navýší tak o tisícovku,“ míní.

Celé hlediště by měli dělníci stihnout opravit do začátku příští sezóny. „Rekonstrukce by měla být dokončena někdy v průběhu května příštího roku, takže počítáme s tím, že budeme opět v letním kině promítat,“ sdělil vedoucí boskovického kina. Uvažují dokonce, že by s promítáním filmů začali v letním kině už v červnu, kdy už bývá také teplo. „Hodně záleží na počasí. Když je hezky, přijde i 420 diváků,“ prozradil vedoucí kina. Letos není počasí tak slunečné jako v loňské zkušební sezóně, přesto je však s návštěvností Tomáš Marvan spokojen. Na skutečné hodnocení sezóny chce počkat až do konce srpna, kdy letní promítání skončí.

Ubezpečení, že bude hlediště opravené do začátku sezóny, dostal i dramaturg KZMB Ivo Legner. Zatím ještě příští koncertní sezónu neplánuje, první účinkující by však měli vystoupit v letním kině koncem června jako letos, kdy v Boskovicích zazpíval Jaromír Nohavica.

V loňském roce vzbudila v Boskovicích diskuzi také možnost [umístění lezecké stěny na letním kině](https://ohlasy.info/clanky/2015/06/rozhovor-lezecka-stena.html). Více než pět stovek lidí také podepsalo [petici za její výstavbu](https://ohlasy.info/clanky/2015/08/anketa-stena.html). Vedení Boskovic se však nápad moc nezamlouvá. Argumentují zvýšením nákladů, nutností přepracovat projekt a zmenšením zázemí, které se v daném místě plánuje. Definitivně však radní zatím plán nezavrhli a nechali zpracovat statický posudek na konstrukci letního kina, na kterém by plánovaná stěna mohla být.

Posudek [spatřil světlo světa na jaře](https://ohlasy.info/clanky/2016/03/stena-nebude.html), radní se jím zabývali, ale opět nepřijali konečné rozhodnutí. Posudek poslali k vyjádření do komisí. V Komisi pro výstavbu, územní plánování a regionální rozvoj byla hlavním usnesením pouze věta, že vzali posudek na vědomí a tedy se s ním seznámili. Návrh usnesení člena komise a opozičního zastupitele za sdružení Sportovci Boskovice Jiřího Pevného, aby se radě doporučilo v kině postavit lezeckou stěnu, ale neprošel. Nakonec prošel ještě závěr z pera člena komise a předsedy boskovického hnutí ANO Lukáše Holíka, že komise doporučuje, aby rada města zadala úkol na vyhledání vhodné lokality pro výstavbu lezecké stěny na pozemcích města.

„U většiny členů je cítit, že by rádi lezeckou stěnu na letním kině podpořili, aspoň takový je můj dojem ze schůzek. Muselo by však být splněno, že lezecká stěna nezasáhne do plánovaných objektů KZMB na zázemí herců a skladu, což by se dalo vyřešit, ale muselo by se chtít to řešit. Nějaké návrhy byly, ale přímo projekt nikdo nedělal,“ vyjádřil se Holík, který byl jedním z iniciátorů myšlenky lezecké stěny v letním kině. Plán lezecké stěny v Boskovicích ale nezahazuje. „Petice i anketa potvrdily, že by lidé v Boskovicích a okolí lezeckou stěnu chtěli. Není už podstatné kde, pokud se dobře vytvoří, ale chtěli by ji,“ dodal.

Koncem června se zabývala stěnou ještě Komise pro městskou památkovou zónu, protože letní kino se v ní nachází. Její členové naopak souhlasili s umístěním na konstrukci plátna s tím, že se musí zohlednit požadavky památkové péče a regulačního plánu, který platí v městské památkové zóně.

Radní tak dostanou na stůl dvě protichůdné zprávy z komisí, a budou tak muset sami rozhodnout, zda se dále bude město lezeckou stěnou na letním kině zabývat, nebo ne.

Loni se v letním kině nic nerekonstruovalo, rok předtím vznikl kolem areálu plot a ještě dříve upravili dělníci prostor před promítací plochou, kde koncertují umělci. Jiří Pevný by však raději uvítal, aby se vše udělalo najednou a nekouskovala se celá rekonstrukce. „Dodělá se hlediště, ale stále bude chybět zázemí pro umělce,“ doplnil.

Právě zázemí by mělo být další etapou rekonstrukcí. Zatím však není jasné, kdy se s jeho výstavbou začne. Podle starostky záleží na finančních možnostech města. Podle místostarosty by však jeho výstavba mohla volně navázat na opravu hlediště na podzim v roce 2017. Původně plánované zastřešení navrhované ve studii ale nebude. Petr Malach chce, aby letní kino zůstalo otevřené, jako je dnes.
