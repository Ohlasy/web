---
title: Hejtman svým krajem milovaný? Čísla mluví jinak
cover-photo: https://i.ohlasy.info/i/yv5rlok.jpg
author: Tomáš Trumpeš
category: názory a komentáře
tags: politika volby
---

*Jihomoravský hejtman Michal Hašek dokáže dlouhodobě kromě kumulace nejrůznějších funkcí kumulovat také kauzy, které by jinému politikovi možná dávno zlomily vaz. Ta poslední se týká neexistující mluvčí, či spíše existující lobbistky, jež nejspíš inkasovala od kraje statisíce, aniž by kdo přesně věděl za co. V nejrůznějších diskusích se v této souvislosti stále objevuje tvrzení, že Haškova pozice je bez ohledu na jakékoliv kauzy neotřesitelná a že je svými voliči zde na jižní Moravě stále milován. Je tomu ale skutečně tak?*

{% photo src="https://i.ohlasy.info/i/yv5rlok.jpg" author="Ben Skála" /%}

Michal Hašek se svou pověstí oblíbeného hejtmana umí dobře pracovat a intenzita jeho sebepropagace je drtivá. Bližší pohled na volební výsledky z minulých let však ukazuje, že sociální demokracie s Michalem Haškem v kraji až tak neprospívá a naopak by mohla mít zaděláno na docela vážný problém. A svoje jisté, jak se rovněž s oblibou traduje, nemají ani lidovci, kteří jsou pro Michala Haška poměrně klíčovým spojencem, pokud chce svůj pobyt v jihomoravském hejtmanském křesle protáhnout na dvanáct let.

První vítězství Michala Haška v krajských volbách v roce 2008 bylo opravdu suverénní. Strana pod jeho vedením získala 131 615 hlasů, což činilo 34,84 procenta. Vyneslo jí to 26 mandátů v 55členném zastupitelstvu. Když Michal Hašek před čtyřmi lety funkci obhajoval, obdržela ČSSD v krajských volbách 93 843 hlasů. Jinými slovy – asi 28 procent svých voličů někde poztrácela. I tak to stačilo na vítězství a zisk 23 mandátů. Svůj vliv jistě měl i pokles volební účasti, ale i v procentech se sociální demokracie propadla na 27,01 procenta, tedy o víc než 7 procentních bodů.

Ještě horších výsledků dosáhla strana v Brně, kde se v krajských volbách rozděluje asi třetina voličských hlasů, což jistě není nevýznamný podíl. Z bezmála 46 tisíc voličů v roce 2008 se v roce 2012 propadla na 29,5 tisíce, což představuje ztrátu 35 procent voličů během čtyř let. Na úspěšného a milovaného hejtmana pozoruhodný výkon. Pro zajímavost na Blanensku se podpora propadla z asi 14 tisíc na 10 tisíc voličů. Dlužno dodat, že osobní podporu vyjádřenou preferenčními hlasy si Michal Hašek udržel – prakticky totožná čísla lze však po čtyřech letech trvalé přítomnosti v kraji a permanentní osobní kampaně těžko pokládat za úspěch.

Jak se bude podpora Michala Haška a ČSSD vyvíjet dál a jak se projeví v těchto volbách, je samozřejmě obtížně předvídatelné. Průzkumy veřejného mínění Haškovi zatím přisuzují podporu okolo 25 procent, což by znamenalo další, i když už jen mírný propad.

Pokud bychom přihlédli k výsledkům sociálních demokratů zde na jižní Moravě v jiných než krajských volbách, mnoho důvodů k pozitivním prognózám bychom nenalezli. V parlamentních volbách volilo v roce 2006 v Jihomoravském kraji ČSSD 200 tisíc voličů, což činilo 33 procent hlasů. V roce 2013 to bylo 131 tisíc voličů, tedy 23 procent hlasů. Tedy opět výrazný propad. A zcela samostatnou kapitolou jsou komunální volby v moravské metropoli. Zatímco v roce 2010 ČSSD získala v Brně přes 2 miliony hlasů, to jest něco přes 30 procent podpory, v roce 2014 to bylo něco málo přes 1 milion hlasů a tedy něco přes 17 procent podpory. Čistá ztráta pro ČSSD pod vedením Haškova kolegy Romana Onderky tedy činila skoro polovinu hlasů.

Obraz úspěšného hejtmana a neporazitelné ČSSD se pod dojmem z těchto čísel trochu rozpadá, jakkoliv straně všechny průzkumy i nyní přisuzují vítězství. Spíše se však zdá, že strana má na jižní Moravě a hlavně v Brně vážný problém. A letmý pohled naznačuje, že ani lidovci jako spolehlivý koaliční partner na tom nejsou nejlépe: v krajských volbách v roce 2004 vyhráli s 26 procenty hlasů a získali post hejtmana pro Stanislava Juránka, v roce 2008 byli s 23 procenty druzí a v roce 2012 skončili se 17 procenty hlasů až třetí za ČSSD a komunisty. Reálný propad činil mezi lety 2008 a 2012 třetinu hlasů – místo 90 tisíc jich lidovci dostali necelých 60 tisíc.

V letošních krajských volbách bude v Jihomoravském kraji záležet na mnoha aspektech, samozřejmě na výsledku nováčka krajského klání – Babišova hnutí ANO – a také na tom, kolik stran a uskupení překoná pětiprocentní hranici. Přes všechna výše zmíněná čísla a dlouhodobě klesající tendence zůstává pozice Michala Haška pořád docela silná, zdá se ale, že spíše než o drtivé vítězství jako v roce 2008 ji bude muset opřít o dobré vyjednavačské schopnosti. Tedy udržet si poslušné lidovce a získat zpět na svou stranu ODS, přičemž v záloze má stále jako opěrný bod poměrně silné komunisty. A také si udržet pozici ve vlastní straně. V tom všem ale Michal Hašek na rozdíl od výrazně klesající voličské přízně v posledních letech vždy vynikal. Jestli to dokáže i nadále, je už jiných příběh, který se o číselné výsledky hlasování opírat nedá. Cynik by možná řekl, že spíše než vyjednávací schopnosti budou potřeba schopnosti si podporu zobchodovat. Takže nás nejspíš čeká sice ne milovaný a voliči stabilně podporovaný, ale přesto stále stejný hejtman. Opačné variantě můžeme pracovně říkat třeba Onderkův scénář. Ten by znamenal, že ČSSD nakonec zjistí, že vysílat problematickou pověstí opředeného politika do volebního klání o třetí mandát v řadě se nemusí vyplatit.

*V předchozí verzi textu jsme omylem Romana Onderku označili za účastníka slavné lánské schůzky. Brněnský primátor se jí však neúčastnil, pouze se druhý den připojil k Michalu Haškovi, když požadoval rezignaci předsedy ČSSD Bohuslava Sobotky.*
