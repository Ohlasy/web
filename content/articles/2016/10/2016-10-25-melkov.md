---
title: "Krajiny Boskovicka: Melkov a Melkovské údolí"
cover-photo: https://i.ohlasy.info/i/y7zr5qo.jpg
perex: Hynek Skořepa zve do jednoho z nejkrásnějších údolí Drahanské vrchoviny, jehož podstatná část před čtvrt stoletím zmizela na dně boskovické vodní nádrže. I tak zde zůstal kus krásné, divoké přírody.
author: Hynek Skořepa
category: seriály
serial: krajiny
tags: krajina
---

*Samota Melkov, součást Okrouhlé, dala jméno jednomu z nejkrásnějších údolí Drahanské vrchoviny. Velká část údolí bohužel před čtvrtstoletím zmizela pod hladinou vodní nádrže Bělá (Boskovice). I to, co zbylo, však zůstává krásné. Kus téměř divoké přírody. Skalnaté stráně pokrývají lesy. Dnes sice většinou smrkové, tedy s výrazně pozměněnou dřevinnou skladbou oproti těm přírodním, přesto lesy významné přinejmenším svojí rozlohou a relativní odlehlostí.*

{% photo src="https://i.ohlasy.info/i/y7zr5qo.jpg" author="Hynek Skořepa" %}

V lesích se pak skrývá Melkov, dnes obývaný především chalupáři. Samota, která údajně získala jméno podle chovu krav, „mléčného dobytka“ (Melkhof = „Mléčný dvůr“). Takto aspoň vyložil název Melkova učitel Jan Knies ve Vlastivědě moravské (Boskovský okres, 1904). Uvedl tam také, že samota Melkov *známa jest v literatuře geologické, neboť až za ní sahá známá vyvřelina brněnská: žulosyenit*. K samotě v té době náležela myslivna, tři familie a zrušený mlýn upravený na hájenku. Na vysvětlenou je třeba dodat, že myslivec byl panským zaměstnancem, majícím na starost určitý lesní revír. Myslivcům pak podléhali hajní. Správa lesů takto fungovala i na šebetovském panství, ke kterému Okrouhlá s Melkovem patřily.

Vraťme se ale raději k brněnské vyvřelině. Takzvaný brněnský masiv, který se rozprostírá přibližně mezi Miroslaví a Boskovicemi, je součástí rozsáhlé geologické jednotky označované jako brunovistulikum (podle města Brna a řeky Visly, latinsky Vistula). Brunovistulikum je velmi různorodým horninovým komplexem, na jehož stavbě se podílejí především vyvřeliny, zejména granodiority (horniny příbuzné žule). Tyto horniny tvoří podloží mladších geologických vrstev velké části Moravy a Slezska, podle geologických vrtů zasahují daleko na východ, až někam k údolí Váhu. Dokonce i rozloha samotného brněnského masivu, kterým se vyvřeliny dostávají přímo na zemský povrch, činí úctyhodných přibližně 600 km². Zvláštností brněnského masivu je metabazitová zóna, rozdělující jej na severní a jižní část. S odkryvy bazických (zásaditých) hornin, třeba polštářových láv (utuhlých pod mořskou hladinou) se můžeme setkat například v Brně na Špilberku.

{% photo src="https://i.ohlasy.info/i/nhhnmpk.jpg" author="Hynek Skořepa" %}

Severní část brněnského masivu ovšem buduje hornina, kterou dnešní geologové označují jako granodiorit typu Doubravice. Jde o onen Kniesův „žulosyenit“, názvosloví vyvřelin prodělalo od těch dob řadu změn. Brněnský masiv je velmi starý (stejně jako celé brunovistulikum). Podle některých geologů jde o samostatný „mikrokontinent“, který se při pohybech ker v rámci globální deskové tektoniky utrhl od jižního superkontinentu Gondwany a během variského vrásnění v prvohorách se přičlenil k jádru dnešního Českého masivu.

Ale dost už geologie. Kdo ví, jak se to před oněmi desítkami a stovkami milionů let všechno semlelo. Pojďme se raději kochat barevnými podzimními lesy, které jsou nám, lidem, přece jen bližší než chladné skály. Vydaří-li se krásný den babího léta, dokáže nás podzimní sluníčko ještě aspoň trochu zahřát. Poslední zbytky smíšených lesů hýří v tom čase všemi barvami. Jak stromy stahují z listů chlorofyl, zelené barvivo umožňující fotosyntézu, převládnou v nich zcela barviva žlutá a červená. Po prvním mrazíku se pak listy poroučejí k zemi, aby je tam bakterie rozložily na minerální látky, které se vrátí zpátky do půdy. V přírodě nepřichází nic nazmar.

{% photo src="https://i.ohlasy.info/i/vb03w8q.jpg" author="Hynek Skořepa" %}

Lesy v Melkovském údolí jsou v tu dobu nejkrásnější. Kolikrát jsem se jimi vracel z dlouhých výšlapů do nitra Drahanské vrchoviny. Celý den jsem se toulal po lesích kolem Bukové a Horního Štěpánova, abych pak večer v houstnoucí tmě dobíhal zbylých deset či patnáct kilometrů do Boskovic. Pod Melkovem jsem vstoupil do úzkého skalnatého údolí a jím chvátal až téměř k hornímu konci přehrady. Pak zbývalo vydrápat se srnčí pěšinkou prudkým svahem, abych už mohl pokračovat pěkně po rovině přes Doubravy domů.

Meandrující úsek Bělé nad přehradou je nejkrásnější. Aspoň z toho, co v Melkovském údolí zbylo. Ještě hezčí partie zmizely pod vodou. Když jsem byl coby dítě školou povinné naposledy na dně budoucí přehrady, mnoho vzrostlých smrku už leželo na zemi a do dalších se zakusovaly motorové pily dřevorubců. Koryto říčky bylo zaplaveno smrkovými větvemi, jako by les plakal nad svým osudem. Ten hrůzný pohled mi nevymizí z paměti do konce života. Proto nejsem zastáncem výstavby dalších přehrad v české a moravské krajině. I když uznávám, že u nás jako na „střeše Evropy“ chybí větší přírodní vodní plochy a umělé vodní nádrže krajinu svým způsobem i obohatily. Víc toho ovšem zničily. A máme jich už dost. Jistě, zadržovat vodu v krajině určitě potřebujeme, zvlášť v posledních suchých letech. Dá se to však dělat i jinak, citlivěji než stavbou velkých přehrad. Nejsmutnější je, že vodní dílo Boskovice, postavené jako vodárenská nádrž pro odběr pitné vody, po dostavbě svému účelu vůbec nesloužilo. Léta se z něj žádná pitná voda neodebírala. A podle informací z webových stránek Povodí Moravy se odtud nečerpá ani dnes (říjen 2016).

Po dokončení přehrady Ingstavem Brno v roce 1990 došlo totiž k velkému snížení nároků na dodávku pitné vody. Průmyslová výroba prudce klesala, továrny už tolik vody nepotřebovaly. Na Boskovicku a Blanensku proto nadále zůstaly využívány zdroje podzemní vody, která je kvalitnější než voda z nádrže. V ní totiž kvalitu vody zhoršuje boční přítok, potok Valchovka, do nějž se díky špatnému řešení kanalizace dostávají odpadní vody.

{% photo src="https://i.ohlasy.info/i/s53kdl5.jpg" author="Hynek Skořepa" %}

Faktem ovšem je, že se v přehradě sbírá voda z poměrně čisté krajiny. Během studií na olomoucké univerzitě jsem se na chodbě katedry ekologie rád zastavoval u mapy zachovalosti vodních toků v České republice. Byla to jedna z prvních map zpracovaných v rámci takzvaných GISů (geografických informačních systémů), bez kterých si dnes už nedovede představit své fungování žádný úřad. Často je využívají i laici – třeba [mapy.cz](https://mapy.cz/s/1ar8h). V aplikacích GIS lze podle potřeby skládat různé mapové vrstvy, například reliéf (vrstevnice), vodstvo, lesy, silniční síť či obce. A na oné mapě, kterou jsem tenkrát tak obdivoval, byl horní tok Bělé nad boskovickou přehradou vyznačen modrou barvou. Tedy jako vodní tok více méně přírodního charakteru a s čistou vodou. Takové se tehdy daly a dodnes dají na území Čech a Moravy spočítat na prstech. Byl jsem tenkrát na Bělou, říčku mého rodiště, oprávněně hrdý. Moc bych si přál, aby zůstala divokou a krásnou i v budoucnu.
