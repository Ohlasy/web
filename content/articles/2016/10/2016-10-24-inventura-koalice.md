---
title: Inventura Programového prohlášení boskovické koalice
perex: Před dvěma lety se vedení boskovické radnice ujala nová koalice a krátce nato zveřejnila městská rada své programové prohlášení. Jak to s jeho plněním vypadá v poločase?
cover-photo: https://i.ohlasy.info/i/5ctnbw1.jpg
author: Marek Osouch
category: zpravodajství
tags: politika volby
---

*Jsou to dva roky, co se politické strany v Boskovicích domluvily na koaliční spolupráci. Volby zásadně proměnily osazenstvo vedení města a městské rady. Čtyři členy v radě získala ČSSD a naopak ODS zůstala v opozici. Sociální demokraty v radě doplnila KDU-ČSL, hnutí ANO a Vladimír Farský jako nestranický kandidát za KSČM. Společně sestavili Programové prohlášení. Jak je plní?*

{% photo src="https://i.ohlasy.info/i/jwzxs08.jpg" author="Tomáš Trumpeš" /%}

Body, které šly splnit krátce po volbách, také hned splnili. Například se jedná o [zákaz hazardu ve městě](https://ohlasy.info/clanky/2015/02/zakaz-hazardu.html) nebo návrat pravidelných čtvrtečních trhů na Růžové náměstí, které minulá koalice přesunula na parkoviště za muzeem, na což si lidé i trhovci stěžovali. Dále začala nová koalice zveřejňovat [zápisy z rady](http://boskovice.cz/zapisy%2Dz%2Djednani%2Drm/ds-1266/p1=1183) na webu města včetně jmenovitého hlasování a také zavedla na webu [sekci otázek a odpovědí](http://www.boskovice.cz/otazky-a-odpovedi-na-vedeni-mesta/d-26739). Nad rámec Programového prohlášení ji doplnila i [diskusí](http://www.boskovice.cz/diskuze/index.asp?), kam ovšem mohou přispívat pouze registrovaní uživatelé. Přihlašovací údaje člověk získá jen osobně na městském úřadě nebo doporučeným dopisem. I kvůli tomu je možné, že se do diskusního fóra registrovalo jen pár lidí a diskutuje se tedy minimálně – od spuštění diskuze se do dnešního dne sešlo zhruba 50 příspěvků od sedmi autorů, přičemž zhruba polovinu tvoří příspěvky od Jaroslava Parmy, zaměstnance úřadu.

Velkým tématem pro novou koalici bylo i [zlepšení komunikace s veřejností](https://ohlasy.info/clanky/2016/08/kulate-stoly.html). Setkání s obyvateli města jsou ale velmi málo navštěvovaná, stejně jako za minulé koalice. Probíhají ankety, výsledky některých z nich se ale vůbec nezveřejnily nebo jaksi dnes postrádají smysl. Například v loňském roce vybírali lidé jednu ze čtyř variant umístění sportovní haly v Červené zahradě, posléze však boskovická starostka Hana Nedomová (ČSSD) prohlásila, že hala může být úplně někde jinde ve sportovním areálu, jak třeba navrhnou [zpracovatelé urbanistické studie](https://ohlasy.info/clanky/2016/09/cervenka-soutez.html). Dále rada města jakožto valná hromada boskovické nemocnice nedokázala veřejnosti vysvětlit náhlé [odvolání jednatele nemocnice Dana Navrátila](https://ohlasy.info/clanky/2016/09/nemocnice-jednatel.html). Jako jeden muž mluví o „ztrátě důvěry“. 

Naopak začala ovšem s online přenosy jednání zastupitelstva, což byl jeden z bodů Programového prohlášení. Záznamy z jednání zastupitelstva také archivuje, což byl podle koalice důvod pro omezení psaných zápisů ze zastupitelstva. Nově v nich nejsou doslovná vyjádření jednotlivých zastupitelů, ale jen parafráze.

Koalice se v Programovém prohlášení také zavázala [zveřejňovat na webu smlouvy](http://boskovice.cz/majetkopravni-smlouvy/ds-1455) ještě před přijetím [zákona o registru smluv](https://ohlasy.info/clanky/2015/12/registr-smluv.html). Od května loňského roku tak začala činit, ale ne u všech smluv. Například smlouva o dílo se společností AQE advisors, která má vypracovat žádost o dotaci na Centrum polytechnické výchovy, na webu není. Naopak v registru smluv už lze najít. A není to jediná smlouva, na kterou třeba úředníci pouze zapomněli. U smluv na webu lze vidět také jejich čísla, z čehož je zřejmé, že tam smlouvy chybí. V registru smluv už smlouvy uzavřené po letošním červenci nemůžou chybět, jinak by totiž do budoucna byly neplatné.

### Rok 2015: rok tvorby strategického plánu

Jako vůbec první bod si dala koalice do Programového prohlášení [vytvoření strategického plánu](https://ohlasy.info/clanky/2015/08/strategicky-plan.html) na deset a více let. Pro koalici to byl skutečně důležitý bod, protože celý rok 2015 se vlastně nesl v jeho zpracovávání a v prosinci v jeho konečném přijetí. Jakým způsobem s ním ale nyní na radnici pracují, [není jasné](https://ohlasy.info/clanky/2015/09/rozhovor-tajemnik.html). Od prosince se o něm totiž nikdo z vedení města nezmínil.

Část věcí, které si zapsala koalice do Programového prohlášení, jsou projekty, na kterých začala pracovat už minulá koalice a současná na něm může sbírat body. Například se jedná o opravu Chrudichromské ulice, výstavbu nových parkovacích míst u nemocnice nebo na Hybešově ulici.

Na začátku jsme zmínili, že se městská rada proměnila. Takové změny s sebou často nesou i kontroly a audity hospodaření minulých vedení. V Programovém prohlášení proto také stojí, že zajistí audit uzavřených nájemních smluv. Vnitřní kontrola úřadu zatím stihla prověřit jen období 2010 až 2014, což se stalo loni na podzim. Výsledky ale nejsou veřejné a čeká se na prověření zbylých smluv. „Rada města uložila provést také kontrolu platných majetkoprávních smluv, včetně dodatků, s výjimkou smluv uzavřených v období 2010–2014, prostřednictvím zaměstnanců finanční kontroly městského úřadu s posouzením jak náležitostí závazkového vztahu, tak jeho výhodnosti či nevýhodnosti pro město s termínem do 31. 3. 2016,“ uvedl loni v listopadu tajemník boskovického úřadu David Škvařil. Termín z konce března se však postupně oddálil až do konce letošního října.

Průběžně město samozřejmě opravuje ulice, chodníky, vodovody, osvětlení, pečuje o u zeleň, i když tam se jí nedaří získávat dotace na větší úpravy parků, jako je ten u zámeckého skleníku nebo u nádraží. Velké úpravy tak stojí. Jsou to však běžné úkony, které každý očekává, že vedení města bude plnit. Ocenit lze vedení města za velký krok k dlouho plánovanému chodníku ke hřbitovu, kde vykoupilo téměř všechny potřebné pozemky pro jeho výstavbu. Začít by se mělo už příští rok.

### Čerpáme dotace, ale i utrácíme za pozemky

Není ničím zvláštní, že se snaží město také na své investice získávat dotace, což se v něčem daří, jako je třeba výstavba nového oddělení ARO, ale v něčem naopak ne, jako je [přístavba mateřské školy](https://ohlasy.info/clanky/2016/04/dotace-na-skolku.html). Boj ale nevzdává a pokouší se dotace získat jinde. Zda budou Boskovice tentokrát úspěšné, se teprve uvidí. Stálé místo v Programovém prohlášení už má také podpora výstavby silnice R43, nově D43, což ale město kromě naléhání na ministerstvu nemůže nijak ovlivnit.

Velkým tématem, které se často diskutuje na jednání zastupitelstva, je Červená zahrada. Dvakrát už koaliční zastupitelé schválili výkup pozemku v dané lokalitě. [První parcelu však město koupilo za 14 milionů](https://ohlasy.info/clanky/2015/10/dvorackuv-mlyn.html), zatímco ji znalec a zároveň opoziční zastupitel Jiří Pevný ocenil na devět milionů, [podruhé už byla cena zprůměrovaná](https://ohlasy.info/clanky/2016/09/cervenka-autobazar.html) ze dvou posudků. Otázkou tedy je, jak tento nákup jde dohromady s dalším tvrzením Programového prohlášení o hospodárném nakládání s majetkem města. Vedení města argumentuje, že pozemek je strategicky důležitý pro rozvoj sportovního areálu, a proto bylo možné akceptovat vyšší cenu.

Podobně velké téma v Programovém prohlášení a v poslední době i v diskusi s občany města, je obchvat města, tedy vybudování nové silnice směrem na Jevíčko. Vedení města si nechalo zpracovat vyhledávací studii, jakým způsobem by šla nová silnice postavit a zda vůbec. Ze studie vzešly tři možné varianty, které chce město prodiskutovat s občany. Dvě počítají s napojením na Průmyslovou ulici, třetí poté s napojením na Nádražní.

### Výsledek: splněna čtvrtina bodů

Nevyjmenovali jsme všechny body, na kterých se pracuje, nebo které naopak zatím leží u ledu. Pokud bychom to ale měli vyjádřit číselně, boskovické koalice už dokázala splnit 12 bodů ze 47. Průběžně se pracuje na dalších zhruba dvaceti bodech, ať už se jedná o budování sportparku, který se dá v Programovém prohlášení najít pod slovy vytvoření zázemí pro cyklisty, nebo [rekonstrukce letního kina](https://ohlasy.info/clanky/2016/09/letni-kino-kapacita.html), což se může schovat pod bod péče o místně významné objekty. Vznikl také [fond na opravy domů v památkové zóně](https://ohlasy.info/clanky/2016/01/pamatkova-zona.html), které nejsou prohlášené kulturní památkou.

Zatím bez jakéhokoliv zjevného posunu jsou pak zbylé body. Mezi nimi třeba vyhodnocení kladů a záporů sloučení základní škol, ke kterému došlo už před jedenácti lety. Dále je to možnost převodu boskovické nemocnice na Jihomoravský kraj, investice do výstavby nových malometrážních bytů či centra pro seniory, [nová knihovna](https://ohlasy.info/clanky/2016/01/knihovna.html) nebo proluky v lokalitě U Koupadel. Stále hojně skloňovaná a diskutovaná je také sportovní hala, v Programovém prohlášení ale o ní není žádná zmínka.

*Aktualizace: Dotace na přístavbu mateřské školky již byla městu na ministerstvu přiklepnuta.*
