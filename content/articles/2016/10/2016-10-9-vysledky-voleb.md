---
title: Několik poznámek k výsledkům krajských a senátních voleb
perex: V pátek a v sobotu proběhly krajské volby a první kolo voleb senátních. Oboje volby přinesly značná překvapení, přečtěte si několik poznámek a postřehů k výsledkům.
cover-photo: https://i.ohlasy.info/i/ctrfl2k.jpg
author: Tomáš Trumpeš
category: zpravodajství
tags: politika volby
---

*V pátek a v sobotu proběhly krajské volby a první kolo voleb senátních. Oboje volby přinesly značná překvapení, přečtěte si několik poznámek a postřehů k výsledkům. Druhé kolo senátních voleb se koná v pátek 14. a sobotu 15. října.*

{% photo src="https://i.ohlasy.info/i/ctrfl2k.jpg" author="Tomáš Znamenáček" %}

### Obecně k volbám

Volby učinily z hnutí ANO Andreje Babiše dominantní politickou sílu v zemi. Hnutí ANO zvítězilo v devíti krajích, včetně Jihomoravského, a jeho kandidáti se dostali do druhého kola ve většině senátních obvodů.

Velký propad přinesly volby KSČM. Komunisté ztratili víc než polovinu mandátů. Že by tedy Andrej Babiš loupil hlavně mezi jejich voliči? To asi potvrdí až podrobnější průzkumy.

Krajské volby tentokrát nepřinesly úspěch opozičních stran. Naopak se rok před parlamentním volbami zdá, že hlavními soupeřícími politickými rivaly jsou hnutí ANO a ČSSD – tedy stávající koaliční partneři na vládní úrovni. Uspěla také třetí vládní strana: KDU-ČSL. Celkově ve volbách neuspěly extremistické strany a obavy, že volby opanuje uprchlické téma, se nepotvrdily.

Volby také potvrdily, že politická scéna je značně roztříštěná. Andrej Babiš sice vyhrál, ale je to nejslabší vítězství v historii krajských voleb, obecně to vypadá, že doba, kdy strany volby vyhrávaly běžně se ziskem přes 30 procent hlasů, je minulostí. I to je rok před parlamentními volbami zajímavý signál.

### Krajské volby v Jihomoravském kraji

Mandátů v krajském zastupitelstvu je 65 a voliči je rozdělili takto: ANO 15 mandátů, KDU-ČSL 11, ČSSD 11, KSČM 7, ODS 6, TOP 09 a Žít Brno 4, Starostové 4, SPD a SPO 4,
Zelení a Piráti 3:

{% photo src="https://i.ohlasy.info/i/gxs6ucf.png" author="Tomáš Znamenáček" %}

Drtivá porážka Michala Haška. Tak by se jednoduše daly tyto výsledky shrnout. Že se ČSSD bude oproti minulým a předminulým volbám bude dále propadat, jsme [v Ohlasech předpovídali](http://ohlasy.info/clanky/2016/08/hasek-milovany.html), ale že to bude o tolik, netušil asi nikdo.

Propad zaznamenaly tradiční strany jako celek. Nejlépe to dokládá postupně se tenčící počet mandátů, které ukazuje následující graf:

{% photo src="https://i.ohlasy.info/i/ggn54f8.png" author="Tomáš Znamenáček" %}

Do krajského zastupitelstva se dostalo hned devět politických uskupení namísto dosavadních pěti. Nových koalic se nabízí několik, jejich sestavení však asi nebude úplně snadné.

Sestavení koalice proti vítězi se nejeví úplně pravděpodobné, jakkoliv se tak v některých krajích již děje a hnutí ANO může leckde skončit v opozici. I taková, poměrně divoká varianta však existuje: dosavadní spojenci ČSSD a KDU-ČSL by se museli domluvit s ODS, Starosty a SPD + SPO. Překvapit však může i dohoda ČSSD s takzvanými  protihaškovskými silami. Dosavadní hejtman a lídr sociálních demokratů by se v ní asi musel spokojit s funkcí řadového zastupitele.

Velmi dobrou vyjednávací pozici mají lidovci, kteří nakonec porazili ČSSD a skončili druzí. Nabízí se otázka, jestli se pokusí tuto vyjednávací pozici přetavit v hejtmanský post.

Výrazná ztráta ČSSD mimo jiné znamená, že neuspěl boskovický místostarosta Petr Malach, jehož 14. místo na kandidátce bylo považováno za volitelné. Získal 814 preferenčních hlasů.
Mandát naopak získala boskovická místostarosta Jaromíra Vítková. Ta získala preferenčních hlasů 2431. Pomocí preferenčních hlasů se do zastupitelstva tentokrát nedostal skokan minulých voleb, olešnický starosta Zdeněk Peša.

Nejvyšší počet preferenčních hlasů ze všech kandidátů získal bývalý hejtman Stanislav Juránek z KDU-ČSL, a to 14 269. Přeskočil tak lídra lidovecké kandidátky Romana Celého, který obdržel 9407 voličských preferencí. Dosavadní hejtman Hašek získal přednostních hlasů 8103. Na první místo kandidátky hnutí ANO vynesly přednostní hlasy ze 14. místa brněnského primátora Petra Vokřála, obdržel jich 4066. Lídr kandidátky Bohumil Šimek jich dostal 3252.

Uspělo několik kandidátů z Blanenska, ale Jaromíra Vítková získala jediný krajský mandát za Boskovicko. 

A jak se volilo v Boskovicích oproti celokrajským výsledkům? O dost jinak. Vyhrála zde ČSSD se ziskem 22,54 procenta (v kraji 15,49), naopak slabší výsledek zde dosáhlo hnutí ANO – 17,47 (v kraji 20,84). Třetí lidovci naopak krajský výsledek v Boskovicích takřka kopírují – 15,62 (v kraji 15,94). Čtvrté místo a poměrně slušný výsledek zaznamenala v Boskovicích ODS – 10,73 (v kraji 8,07), pátí komunisté zde získali 9,23 (v kraji 9,69). Pětiprocentní hranici stejně jako v kraji i v Boskovicích těsně překročili Zelení a Piráti s také koalice SPD a SPO. Naopak na rozdíl od kraje v Boskovicích neuspěla TOP 09 a Starostové pro jižní Moravu.

A jak si vedli boskovičtí kandidáti přímo v Boskovicích? Jaromíra Vítková zde získala 249 preferenčních hlasů, Petr Malach 254, Hana Nedomová 169, Lukáš Holík na kandidátce ANO 107; na kandidátce ODS obdrželi Jan Machač 92, Miroslav Klíma 73 a Zdeněk Kupsa 25 přednostních hlasů; Dominik Božek na kandidátce TOP 09 27 hlasů a Pavel Vlach 24; Michal Staněk na kandidátce Zelených a Pirátů získal 18 preferenčních hlasů.

Volební účast činila v celém kraji 36,84 procenta, v okrese Blansko 38,37 procenta a v Boskovicích 34,89 procenta. 
Zajímavý je i celkový výsledek v okrese Blansko, kde dokázali zvítězit lidovci se ziskem 19,12 procenta.

### První kolo senátních voleb na Blanensku

Boskovické finále. To čeká voliče do Senátu ve druhém kole následující pátek a sobotu. Jako vítězka prvního kola do něj postupuje boskovická místostarostka [Jaromíra Vítková](http://ohlasy.info/special/volby2016/dotaznik-vitkova.html) (18,73 procenta) a druhé postupové místo vybojoval velmi těsně primář boskovické nemocnice [Jan Machač](http://ohlasy.info/special/volby2016/dotaznik-machac.html) (15,48 procenta).

Velkým překvapením je neúspěch blanenského starosty Ivo Poláka. K postupu do druhého kola mu chybělo pouhých 291 hlasů. Poměrně těsně před kompletním sečtením hlasů byl jeho souboj s Janem Machačem zcela vyrovnaný, v dramatickém finiši, kdy se čekalo na spočtení posledních okrsků z Lysic a Drásova, nakonec Ivo Polák dostatečný počet hlasů nezískal.

V samotných Boskovicích zvítězila Jaromíra Vítková nad Janem Machačem v poměru procent 31,96 : 20,38.

Účast u prvního kola senátních voleb byla podstatně nižší než před šesti lety, činila 34,15 procenta (v roce 2010 to bylo 51,74). Druhé kolo tak rozhodne mimo jiné to, kolik lidí k němu přijde, respektive kterému z kandidátů se podaří přitáhnout více svých voličů.

Otázkou je, jak se zachovají levicoví voliči, když do druhého kola postoupili zcela nečekaně dva konzervativní kandidáti.
Pokud by ve druhém kole uspěla Jaromíra Vítková, můžeme se dočkat také změn v boskovické politice. Dosavadní místostarostka Jaromíra Vítková [deklarovala, že je v případě úspěchu připravena tento post opustit](http://ohlasy.info/special/volby2016/dotaznik-vitkova.html). Naopak Jan Machač chce v případě úspěchu i nadále pokračovat v práci v boskovické nemocnici.
