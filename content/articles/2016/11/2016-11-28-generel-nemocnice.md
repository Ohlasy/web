---
title: "Boskovická nemocnice je malá. Potřebuje nové křídlo za sto milionů"
cover-photo: https://i.ohlasy.info/i/ryuubnc.jpg
perex: Boskovická nemocnice má svůj generel, tedy plán rozvoje. Hlavním závěrem je návrh výstavby nového nemocničního křídla za více než sto milionů.
author: Marek Osouch
category: zpravodajství
tags: investice nemocnice zdravotnictví
---

*O novou budovu za více než sto milionů by se měla rozrůst boskovická nemocnice. Alespoň to předpokládá generel, tedy plán rozvoje. Boskovičtí radní uložili vedení nemocnice zpracovat tento plán už v srpnu 2014. Až letos v listopadu jsou ale jeho výsledky na stole.*

{% photo src="https://i.ohlasy.info/i/ryuubnc.jpg" author="Tomáš Trumpeš" /%}

Jak nemocnici vylepšit a které věci rozvíjet nově napoví generel nemocnice, tedy strategický plán rozvoje areálu, který si nechalo vedení nemocnice zpracovat. Seznámená už je s jeho podobou i městská rada, která je zároveň valnou hromadou nemocnice.

Dokument si vyžádala také redakce Ohlasů a po prostudování z něj jasně vyplývá, že se modernizace nemocnice neobejde bez výstavby zcela nové budovy nemocnice. „Generel navrhuje výstavbu nového pavilonu východně od polikliniky, který umožní přesunutí některých zdravotnických jednotek z hlavního monobloku,“ stojí v dokumentu, který zpracovala firma Arch.Design Brno.

Standard většiny provozů v nemocnici neodpovídá podle zpracovatelů dokumentu současným požadavkům. „Téměř zde nejsou lůžkové pokoje s vlastním sociálním zázemím, nízký je většinou i prostorový standard jednotlivých oddělení, a to jak lůžkových, tak i v případě porodnice, operačního traktu, lékárny nebo laboratoří. Provoz nemocnice je tak udržován na potřebné kvalitativní a hygienické úrovni pouze díky nasazení personálu,“ píší.

Radní za ANO a bývalá lékařka boskovické nemocnice Martina Přichystalová toto tvrzení ale považuje za přehnané. „Svědčí to o autorově neznalosti provozu zdravotnického zařízení. Samozřejmě, že některá pracoviště, zejména oddělení mikrobiologie a patologie, jsou svým konstrukčním provedením již za zenitem, nicméně požadavky na hygienu provozu splňovat musí,“ uvedla radní.

V očích zpracovatelů však budoucnost nemocnice není zrovna růžová, pokud se nebude pokračovat podle jejich návrhů. „Tento stav je dlouhodobě neudržitelný a pouze postupná rekonstrukce umožní zvýšení standardu na současnou úroveň zdravotnictví,“ doplňují.

„Je to názor zpracovatele. Valná hromada vzala tento materiál na vědomí a jednatel nemocnice s touto informací musí nějak pracovat. Je to nějaký výhled, jak bychom nemocnici měli postupně zmodernizovat na úroveň 21. století,“ doplnila starostka.

Jednatel boskovické nemocnice Miloš Janeček se ke generelu nevyjádřil, pouze odkázal na analytika nemocnice Dana Štěpánského. „Zpracovaný generel je koncepčním strategickým dokumentem střednědobého rozvoje areálu nemocnice. Generel neřeší současný provozní chod nemocnice,“ řekl analytik.

{% photo src="https://i.ohlasy.info/i/ctwjlya.png" /%}

### Nová budova na místě záchranky a mikrobiologie

Do nově navrhovaného křídla nemocnice navrhují zpracovatelé přesunout hemodialýzu, laboratoře a transfúzní stanice, které podle zpracovatelů nemají vazbu přímo na hospitalizované pacienty a ani nemají v monobloku optimální umístění nebo tam vůbec nemusí být umístěné. V hlavní budově by se tak uvolnilo místo na rozšíření pokojů nebo některých dalších oddělení, jako je například porodnice.

Nová budova má ovšem vzniknout východním směrem od současné budovy, tedy v místě, kde dnes má svou budovu mikrobiologie a také rychlá záchranná služba. Záchranka by se proto musela přesunout, což si vyžádá další miliony. Stejně jako zbourání současné budovy, kde sídlí mikrobiologie. Ta by se měla přestěhovat poté do nového bloku nemocnice. Celkově by měla nová budova a přemístění rychlé záchranné služby stát 124 milionů.
Myšlenka nového pavilonu není podle radní Martiny Přichystalové žádnou novinkou. „O tomto řešení se uvažovalo už v letech 2000 až 2002 i v letech následujících,“ doplnila. Vše ale vždy ztroskotalo na nedostatku financí. „I kdyby rekonstrukce probíhala etapovitě, což by byla záležitost jednoho nebo spíše dvou desetiletí, nevidím v současné době a za stávajících podmínek reálné možnosti pro realizaci,“ dodala. Letos plánuje vedení města investovat do nemocnice přes deset milionů, především na opravy vnitřních prostor.

Generel se naopak příliš nezajímá o dosavadní prázdné a nevyužívané prostory, což je bývalá prádelna a oddělení ARO, které se právě stěhuje ze suterénu do pátého patra. Část prádelny navrhují zpracovatelé využít pro kuchyni, u současného oddělení ARO v přízemí navrhují, že by „bez složitých úprav mohlo dočasně sloužit pro jednotku následné intenzivní péče“. O dalším využití těchto prostor se ale v generelu nepíše.

Výstavba nového křídla nemocnice a přesun záchranky nejsou veškeré stavební návrhy, se kterými generel plánovaný na deset až patnáct let počítá. Zpracovatelé z Arch.Design Brno navrhují také postavit další patro nad poliklinikou. „Pro nástavbu byla vybrána část ve střední části objektu polikliniky, která umožní potřebné zvýšení standardu operačních traktů,“ přibližují.

### Převod nemocnice na kraj?

Sto milionů je na městský rozpočet obrovská částka, zhruba třetina všech výdajů, takže si investici nemůže město samo dovolit, což potvrdila boskovická radní i starostka, a nemůže si ji dovolit ani sama nemocnice. „Nemocnice ze svých provozních výnosů na takovou investici nemá, muselo by se využít případných dotačních titulů od města, kraje, Ministerstva zdravotnictví nebo Ministerstva pro místní rozvoj,“ vysvětlil analytik. Radnice by si tak musela půjčit, případně s novým vedením kraje uvažovat o spolufinancování krajem nebo o převedení nemocnice včetně budovy, která má hodnotu zhruba čtvrt miliardy, do majetku kraje. O tom se mluví de facto celých deset let, během kterých město nemocnici provozuje.

Možnost převodu má boskovická koalice ve svém programovém prohlášení, zatím se ale v této situaci nic nedělo, což radní sami přiznali při bilancování poloviny volebního období. Otázkou v současné době je, jak se k boskovické nemocnici postaví nová krajská koalice. Posledních osm let pod vedením bývalého hejtmana za ČSSD Michala Haška byla boskovická nemocnice řazena mezi páteřní nemocnice Jihomoravského kraje, přestože nebyla krajskou organizací, ale městskou.

V nové krajské koalici má zdravotnictví na starost radní Igor Chlup z ČSSD a i ten chce nemocnici v páteřní síti zachovat. „Boskovická nemocnice je významným zdravotnickým zařízením pro Blanensko, takže by určitě měla zůstat ve strategické páteřní síti Jihomoravského kraje,“ řekl Chlup. Radnice chce také sama seznámit krajského radního se situací v boskovické nemocnici a se vzniklým generelem. „Je to nový radní, takže ho chceme seznámit se situací v nemocnici. Máme zájem na tom, aby kraj byl vstřícný k boskovické nemocnici. Pořád je to o finančních zdrojích,“ vysvětlila boskovická starostka. Možný převod zmiňovat podle svých slov nebude. Ani jihomoravský radní pro zdravotnictví se k převodu takto krátce po ustanovení nové krajské rady nechtěl vyjadřovat. „Kdyby tady ten požadavek byl, určitě se tím budeme zabývat, ale doposud, ani v předchozím volebním období, kdy jsem byl zastupitel, jsem nikdy nezaslechl nic o možném převzetí nemocnice krajem,“ dodal.

Generel není jediným dokumentem, který vedení nemocnice předložilo radním k projednání. Na konci října už se radní seznámili také s korporátní a business strategií. „Korporátní a business strategie je něco jiného než generel. Ta totiž řeší krátkodobé cíle, například v rozvoji zdravotnických služeb, v organizaci nemocnice nebo personální politice,“ dodal analytik s tím, že výhled této strategie je zhruba na pět let.
