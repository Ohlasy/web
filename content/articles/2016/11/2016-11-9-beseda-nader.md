---
title: "Syrský uprchlík besedoval v Boskovicích o odchodu z vlasti i přijetí v Německu"
cover-photo: https://i.ohlasy.info/i/9rqg63o.jpg
perex: Proč se rozhodl Sýrii opustit, jak vidí tamní válečnou situaci, a jak si zvyká na nový život v Německu?
author: Tomáš Trumpeš
category: zpravodajství
tags: migrace
---

*Syrský uprchlík Nader Alkhaddour navštívil v říjnu Boskovice společně s výpravou německých evangelíků ze Saalu nad Dunajem a Kehlheimu, kde sídlí partnerský sbor boskovických evangelíků. Při návštěvě vyprávěl o tom, proč se rozhodl Sýrii opustit, jak vidí tamní válečnou situaci, a také jak si zvyká na nový život v Německu, kde žije už 10 měsíců.*

{% photo src="https://i.ohlasy.info/i/9rqg63o.jpg" author="Tomáš Trumpeš" %}

„Nejprve bych chtěl říct něco o tom, jaká byla Sýrie před tím, než tato válka začala,“ začal své vyprávění Nader. Do roku 2010 podle něj byla Sýrie naprosto moderní země. Nebyla jednolitá, ale existovalo zde hodně různých náboženských a etnických prostředí. Největší byla a je část muslimská, ale už ta existuje v Sýrii v mnoha různých odstínech – jednak jsou to sunnité i šíité, ale také mnoho dalších a méně známých odnoží islámu. Křesťané tvoří asi 20 procent populace, většina z nich jsou pravoslavní a žijí zejména na venkově v okolí Homsu a Damašku. V Sýrii je také mnoho Kurdů a Jezídů. „Sýrie je velká směs různých náboženských skupin, které žily až do roku 2010 vedle sebe zcela samozřejmě a jeden přijímal druhého. Já jsem se už jako dítě v Sýrii naučil respektovat kohokoliv. Nemám problém s lidmi žádného náboženství, a nemám dokonce ani problém s těmi, kdo říkají, že nevěří v Boha. Problém mám s těmi, kdo sahají k zabíjení, ať už jsou z jakéhokoliv prostředí.“

Sýrie byla před válkou velmi bohatá země, zejména proto, že je zde velké množství ropy a zemního plynu. Ale také díky velkým úrodným oblastem využívaným pro zemědělství. Fungoval zde dobře i průmysl a Sýrie byla i velkým centrem obchodu. Vzkvétalo hlavně okolí Damašku a Aleppa, což byla velmi zajímavá místa pro investory. Na začátku války bylo jedno euro 60 syrských liber. Nyní je to 600 syrských liber.

### Není to občanská válka

„Okolo roku 2010 nastalo takzvané Arabské jaro. Přes Tunis, Libyi a Egypt dorazila tato vlna také do Sýrie. Měla to být demokratizační vlna, ale nakonec přinesla zkázu každé zemi, kterou prošla,“ popsal Nader. Pro Syřany bylo podle něj dlouho nepředstavitelné, že by v Sýrii vůbec k něčemu podobnému došlo, protože lidé zde byli spokojení a nehledali něco nového. Sýrie byla ovšem také známá tím, že zde vládla železná pěst tajných služeb. „Člověk se mohl dostat do problémů jedině v případě, že se dostal do křížku s tajnými službami. A to bylo jen v případě, že otevřeně vystupoval proti vládě. Jinak ne. Samozřejmě zde ale byli pracovníci tajných služeb, kteří měli obrovskou moc. Pokud se jim někdo znelíbil, mohli mu opravdu zle ublížit,“ vysvětloval Nader a hned dodal, že to nepovažoval za velký problém, protože to v arabském světě bývá zcela normální. 

Začátek Arabského jara byl zvláštní zejména tím, že najednou bylo v Sýrii plno nevládních ozbrojených skupin, které byly velmi dobře vyzbrojené. V Evropě je nejznámější Islámský stát, ale podle Nadera je v celé oblasti víc podobných skupin, které organizují podobnou činnost a jednotlivým gangům dodávají zbraně. „Zdá se, že jejich hlavním cílem bylo, aby proti sobě začaly bojovat zástupci jednotlivých náboženských skupin. Přišli třeba mezi křesťany a řekli jim, že se na ně chystá zaútočit nějaká muslimská komunita a že je potřeba se jí bránit. Takto se snažili vyvolat občanskou válku, což se jim úplně nedařilo, ale na některých místech uspěli.“ Tyto gangy ale byly podle Nadera stále silnější a nakonec začaly samy násilně zabírat určitá území. A v tu chvíli zasáhla státní armáda těžkými zbraněmi. „To byla chvíle, kdy v Sýrii začala válka. Problém normálního obyvatelstva spočíval v tom, že když k vám do čtvrti přišel takovýto ozbrojený gang, nebylo možné je vyhnat, i když jste s nimi nesouhlasili. A když proti nim zasáhla armáda, nutně docházelo i k civilním obětem.“

Tato situace se podle Nadera stále zhoršovala a začali se do ní zapojovat i příslušníci okolních států, kteří přicházeli z Turecka, Íránu, ze Saudské Arábie. Někteří Syřané se začali připojovat ke gangům, jiní ke státní armádě. Zemi velkou asi jako polovina Německa armáda přestala mít pod kontrolou. Prezident Assad měl dlouhodobě dobré vztahy s Ruskem, takže požádal o pomoc ruskou armádu. Do té doby žádní ruští vojáci v Sýrii nebyli, ale Sýrie nakupovala od Ruska zbraně a vojenskou techniku. „Ale Rusko zde mělo svůj zájem a snažilo se zde uplatnit, aby tvořilo opoziční sílu proti NATO. Hlavně proto, že NATO je silné v Turecku,“ vysvětloval Nader. V tu chvíli se podle něj vložily do situace i Spojené státy americké, aby potlačily ruský vliv. A přidalo se i Turecko, které se snaží potlačit Kurdy usilující o vlastní stát. A další země z oblasti Perského zálivu chtěly sesadit Assada, takže se do situace vložily také. „To, co se děje v Sýrii, není občanská válka, je to válka nejrůznějších politických zájmů jiných států.“

{% photo src="https://i.ohlasy.info/i/tnht4tc.jpg" author="Tomáš Trumpeš" %}

### Útěk před válkou

Sám Nader odešel ze Sýrie proto, že by jinak musel nastoupit do války. Měl dobrou práci v bance, začínal magisterské studium na vysoké škole, ale dosáhl věku 28 let, což byl věk, ve kterém už musel nastoupit vojenskou službu. „Musel jsem se zeptat, s kým tedy budu bojovat a proti komu? Měl jsem hodně kamarádů, kteří už odešli do Evropy a do Německa, a ti mi říkali, abych neotálel a přišel.“ Nader si nejprve neuměl představit, že by z něj byl uprchlík. Žil v Homsu, kde život nebyl problematický. Nakonec se přece rozhodl, ale nejprve se snažil odejít do Malajsie. Přerušil studium, dal výpověď, ale letiště v Damašku bylo zavřené. Proto se snažil přejít do Libanonu, ale na hranicích ho zastavila libanonská armáda a nepustila ho dál. Takže zůstal doma, bez práce a bez studia, a za tři měsíce by si pro něj přišla armáda. „V tu chvíli jsem věděl, že moje jediná šance je odejít do Evropy.“

Cesta ze Sýrie trvala 11 dní, což je podle Nadera velmi málo a sám říká, že měl veliké štěstí. Nebezpečná byla hlavně cesta z Turecka do Řecka po moři. „Když jste v takové nouzi, tak nad tím ale nepřemýšlíte. Víte, že se o to musíte pokusit. Díky Bohu se to podařilo.“ 

Velmi náročné to ovšem bylo také po příchodu do Německa, kde si Nader uvědomil, že opustil celý svůj dosavadní život a musí začít úplně od nuly, navíc v naprosto neznámém prostředí a bez znalosti jazyka. Naderova výhoda byla, že uměl velmi dobře anglicky, a proto se také rozhodl hned od počátku pomáhat ostatním uprchlíkům. „Byl jsem velmi překvapen tím, jak jsme byli v Kehlheimu přijati. A to zejména v prostředí evangelického sboru. Překvapilo mě, že se v tomto prostoru můžu normálně pohybovat, že je dokonce možné, abych se zde modlil jako muslim, abych přišel v neděli do kostela a byl zde společně s křesťany,“ popisoval Nader, který se také v Boskovicích zúčastnil křesťanských bohoslužeb.

Největší překážkou pro začlenění do společnosti je podle Nadera jazyk. A další důležitá věc je naučit se porozumět nové společnosti, která má jiné zvyky. Není úplně snadné to pochopit a naučit se to respektovat. „V té skupině lidí, kteří jako uprchlíci do Evropy přicházejí, je to stejné jako v každé jiné společnosti – jsou tam lidé velmi dobří, ale také lidé méně charakterní a dokonce velmi problematičtí. Do Německa přišlo 600–700 tisíc Syřanů, takže je jasné, že všichni nebudou perfektní. Problém je, že každá špatná věc je velmi vidět a soudí se podle toho všichni.“ Nader říká, že ví o lidech, kteří německou společnost nerespektují, potkal mezi uprchlíky takové. Nešťastný je z toho, že o dobrých věcech se nemluví, pozornost je zaměřena pouze na ty špatné. „Máte pocit, že někdo pořád čeká na to, až se udělá nějaká chyba,“ říká Nader a zdůrazňuje, že to mluví hlavně o médiích. Samotná německá společnost pro něj byla překvapením, protože si jako hodně dalších lidí myslel, že Němci jsou tvrdí a je zde hodně neonacistů. Výsledný dojem je ale velmi jiný a v německé společnosti se dnes cítí být přijatý.

Nevraživost se podle něj nevyskytuje ani mezi jednotlivými Syřany, kteří pocházejí z různých prostředí a v samotné Sýrii by dnes pravděpodobně stáli proti sobě. „Válka v Sýrii opravdu není občanská, i když je jasné, že názory na ni máme mezi sebou různé. V naprosté většině případů to ale není vůbec tak vyhrocené. A druhá věc je, že každý, kdo odešel ze Sýrie, prošel těžkým rozhodnutím a chce ten konflikt nechat za sebou. A proto už nemá chuť v nějakých zápasech pokračovat, ale hledá spíše to, co ho s ostatními lidmi spojuje.“ Proto má dnes Nader i dost velmi blízkých přátel, se kterými má ale zcela odlišné vidění situace v Sýrii. Přesto jsou pořád přáteli.

### Rozhodne válka, ne dohoda

Naději na zlepšení válečné situace v Sýrii má Nader velmi malou. „Je to vlastně nová verze studené války,“ líčí svůj pohled na věc. Nová verze, ale ještě komplikovanější, než byla ta stará mezi Ruskem a Amerikou. Nyní je tam více stran, které mají svoje zájmy, Írán a země Perského zálivu, je tam taky Turecko a Kurdové. A potom taky konflikt mezi Hizballáhem a Izraelem. „Myslím, že nedojde k žádnému politickému řešení a dohodě, která by ukončila válku. Naopak až to, jak dopadne válka, rozhodne. Tedy to, komu se podaří ovládnout největší kus území. Proto se teď tak zuřivě bojuje o klíčové město Aleppo,“ uzavřel Nader své vyprávění.

### Vláda nám nepomáhá

S Naderem přijela do Boskovic také Michaela Linde, která se v německém evangelickém sboru v Kehlheimu jako dobrovolnice o uprchlíky ze Sýrie stará a pomáhá jim. Ta říká, že podpora německé vlády je bohužel v tuto chvíli velmi slabá. Základní problém spočívá už v tom, že třeba veškerá komunikace úřadů práce je zajišťována pouze v němčině, takže přicházející mají hned na začátku jeden nepřekonatelný problém. „Ministerstvo s námi nekomunikuje, minimální čekací doba na kurz němčiny pro uprchlíky je 7–8 měsíců. Během této doby s nimi musím chodit na každou schůzku, i k lékaři, a překládat. Když neznáte jazyk, nemůžete nic dělat,“ popisuje Michaela Linde.

Problém je také v tom, že když uprchlíci dostanou povolení k pobytu, ztrácí nárok na ubytování a z detenčního centra se tak dostávají prakticky na ulici. „Už teď víme, že o Vánocích budeme mít v Kehlheimu 23–25 rodin bez střechy nad hlavou.“ Vláda podle Michaely Linde nepomáhá, ale spíše přitěžuje, třeba nařízením, že během tří let, na které uprchlíci získávají povolení k dočasnému pobytu, se nemohou přestěhovat za prací do jiné spolkové země, pokud jejich výdělek nepřekročí 720 euro. Často by měli možnost získat práci i bydlení, ale toto nařízení jim to znemožňuje. A v Bavorsku je už nyní nedostatek volných bytů.

Evangelíci v Kehlheimu se starají o uprchlíky také na základě takzvaného práva církevního azylu. Podle Dublinské smlouvy by uprchlíci v Německu měli být vraceni do země, ve které vstoupili na území Evropské unie. „To je velmi nešťastné opatření, protože země na okraji Evropské unie to nezvládají,“ vysvětluje Michaela Linde. Na základě zvykového práva církevního azylu mohou tedy uprchlíci žít na území církve. Pokud zde překlenou půl roku, získají dočasné povolení k pobytu v Německu a nehrozí jim už, že budou do své první evropské země vráceni.
