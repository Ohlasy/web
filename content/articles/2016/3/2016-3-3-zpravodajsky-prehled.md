---
title: Zpravodajský přehled za únor
cover-photo: https://i.ohlasy.info/i/pr9rxn3.jpg
category: zpravodajství
author: Tomáš Trumpeš
---

*Výběr nejdůležitější událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v únoru na Boskovicku událo.*

{% photo src="https://i.ohlasy.info/i/pr9rxn3.jpg" /%}

Na zasedání zastupitelstva se [vyhrotily vztahy koalice a opozice](/clanky/2016/02/zastupitelstvo.html). Slib složil nový zastupitel Tomáš Pléha, byly schváleny změny rozpočtu představující mimo jiné investici do letního kina.

Dialogu se v Boskovicích zkrátka nedaří, bez něj se ale [těžko podaří přivést plánované investice k dobrému konci](/clanky/2016/02/komentar-investice.html).

Plány a investice v oblasti kultury a sportu představil také [místostarosta Petr Malach](/clanky/2016/02/rozhovor-petr-malach.html).

[Přístavba školky za více než 20 milionů korun](/clanky/2016/02/pristavba-ms.html) se začne brzy stavět na Bílkově ulici. Možná se tak zcela vyřeší problém s nedostatkem míst. Jak bude budova vypadat, radnice zatím nezveřejnila.

[Lesním školkám](/clanky/2016/02/lesni-skolky.html) se zatím daří hlavně mimo Boskovice. Ale i zde existují určité alternativy.

V přízemí městského úřadu [vznikne Senior point](http://blanensky.denik.cz/zpravy_region/novy-senior-point-upozorni-duchodce-na-podezrele-smlouvy-20160211.html), který seniorům pomůže třeba vyplnit formuláře či odhalit podezřelé smlouvy.

Boskovičtí sokolové přestávají být schopni utáhnout provoz sokolovny, natožpak pro budovu zajistit potřebné investice. Začalo jednání o tom, zda by sokolovnu nemohlo [převzít město](/clanky/2016/02/sokolovna-mestu.html).

[Šéf městské policie David Krátký](/clanky/2016/02/rozhovor-kratky.html) popsal práci strážníků a zhodnotil bezpečnostní situaci ve městě.

Blíží se setkání s veřejností, na kterém se bude probírat i umístění nové knihovny. Bylo by vhodné přesunout ji do bývalého ZZN? A [je lepší budovu přestavět, nebo zbourat](/clanky/2016/02/anketa-zzn.html)?

V Boskovicích pokračuje také debata o areálu Červená zahrada, řešit bude potřeba i [tenisové kurty](/clanky/2016/02/cervenka-kurty.html).

Další posun nastal v kauze boskovické solární elektrárny. Solární panely byly vydraženy v exekuci za 8,5 milionu, z čehož 7 milionů bude nadále předmětem insolvenčního řízení. Zbytek jde na úhradu daně. Boskovicím dluží společnost AKAM Bosko, která elektrárnu provozovala, celkem 2,6 milionu na nájmu za pozemky. Jakou mají Boskovice šanci na splacení dluhů, [jsme psali už dříve](/clanky/2016/01/solarni-insolvence.html). Otázkou v současnosti je, zda prodej panelů pomůže vyklizení pozemků, případně zda nový majitel bude chtít elektrárnu provozovat dál.

Soudní spory byly ukončeny na boskovické ZUŠ. S bývalou pedagožkou [Ludmilou Keršnerovou](/clanky/2015/11/soud-zus.html) škola prostřednictvím advokátů uzavřela soudní smír, který potvrdila soudkyně. K vyrovnání by mělo dojít do 3. května, nyní se situací bude zabývat zřizovatel školy – Jihomoravský kraj. Ve druhém případě bývalý pedagog školy Pavel Kleveta u soudu neuspěl, neodvolal se a vyplatil škole stanovené náklady na soudní výlohy a advokáta.

Strany postupně [představily kandidáty do letošních krajských voleb](/clanky/2016/02/krajske-volby.html). Letoškem začíná [volební maraton](/clanky/2016/02/volebni-maraton.html), který se zastaví v roce 2027.

Na židovském hřbitově byla [slavnostně otevřena zrekonstruovaná márnice](http://blanensky.denik.cz/zpravy_region/obrazem-v-boskovicich-se-podivali-do-opravene-marnice-na-zidovskem-hrbitove-20160201.html).

Na hudebním festivalu středních škol v Krnově [uspěli studenti SPgŠ](http://blanensky.denik.cz/kultura_region/boskovicti-studenti-sbirali-ceny-na-hudebnim-festivalu-v-krnove-20160302.html).

V Kunštátě si pořídili [nový divadelní sál s elevací hlediště](http://blanensky.denik.cz/kultura_region/recitovali-v-novem-v-kunstatske-skole-si-pochvaluji-novy-divadelni-sal-20160225.html).

Letovice slaví [80 let od povýšení na město](http://blanensky.denik.cz/zpravy_region/letovice-slavi-mestem-jsou-uz-osmdesat-let-20160205.html). Program oslav, ve kterém absentuje vyšší participace místních aktivit, kritizuje letovická opozice.

V Olešnici [zrekonstruovali Výchovný ústav a střední školu](http://zrcadlo.net/clanky/Modernizovana-budova-prinese-lepsi-komfort-ctyriadvaceti-detem-2628/). Budova slouží k ubytování dětí s ústavní výchovou.

[Včelpo dostalo od státu více než miliónovou pokutu](http://blanensky.denik.cz/zpravy_region/vcelpo-dostalo-pokutu-1-2-milionu-korun-potvrdili-veterinari-20160226-3xg2.html) za antibiotika v medu. Zatím se jedná o nepravomocné rozhodnutí, Včelpo už teď ví, že změní strategii při výkupu medu. [Drobné včelaře kauza nepoškodí](http://blanensky.denik.cz/zpravy_region/vcelar-kauza-vcelpo-je-obrovska-rana-pro-svaz-my-na-tom-jen-vydelame-20160302.html).

Moravský kras [slaví šedesát let od doby, kdy se stal chráněnou krajinnou oblastí](http://blanensky.denik.cz/zpravy_region/rezervace-v-moravskem-krasu-slavi-60-let-20160301.html).

Podvacáté a naposledy se konal v areálu VOŠ a SŠ na Hybešově ulici [veletrh fiktivních firem](http://blanensky.denik.cz/zpravy_region/obrazem-boskovice-hostily-veletrh-fiktivnich-firem-podvacate-a-naposledy-20160226.html). Obor obchodní akademie totiž v Boskovicích kon­čí.

Na Blanensku i Boskovicku [rostou ceny pozemků i bytů](http://blanensky.denik.cz/zpravy_region/ceny-bytu-a-pozemku-na-blanensku-rostou-je-o-ne-zajem-a-je-jich-malo-20160206.html). A zájem neklesá.

