---
title: Soud začal projednávat propuštění Tomáše Julínka z boskovické nemocnice
cover-photo: https://i.ohlasy.info/i/2ulwwgj.jpg
author: Marek Osouch
category: zpravodajství
tags: nemocnice
---

*Na program jednání blanenského soudu se na konci září dostala žaloba Tomáše Julínka kvůli jeho propuštění z boskovické nemocnice. Považuje je za diskriminační a účelové. Zároveň také město zvažuje podání žalob kvůli výsledkům auditu v nemocnici. Kvůli čemu konkrétně, zatím není jasné.*

{% photo src="https://i.ohlasy.info/i/zctc0l2.jpg" /%}

[Tomáš Julínek dostal výpověď](https://ohlasy.info/clanky/2015/12/julinek-odvolan.html) v nemocnici loni na konci listopadu poté, co dočasná jednatelka a starostka Boskovic Hana Nedomová (ČSSD) zrušila v organizačním řádu pozici ekonomicko-správního náměstka, kterou Julínek zastával.

„Výpověď byla zcela účelová, organizační důvody byly jen zástěrkou. Byly tam osobní a politické důvody. Paní starostka je členem ČSSD stejně jako další část radních, nicméně pan Julínek byl v minulosti členem ODS. Organizační změna nebyla vytvořena v nemocnici, ale v radě. Jednalo se tak o nepřípustný zásah společníka do vedení obchodní společnosti,“ prohlásil advokát Tomáše Julínka Ludvík Juřička.

Juřička se také zmínil o odvolání bývalého jednatele Dana Navrátila s tím, že na něj měl být vyvíjen ze strany boskovické starostky nátlak, aby propustil Tomáše Julínka. Ten toto potvrdil jako předvolaný svědek. „Na nějaké třetí schůzce mi paní starostka řekla: Ale toho pana Julínka se musíte zbavit. To jsem odmítl, že je to výlučně moje kompetence. To se opakovalo i na dalších schůzkách, ale bohužel nikdo další u toho nikdy nebyl, vždycky to bylo jen mezi čtyřma očima. Když jsem jí řekl jednou, ať mi to dá písemně, tak mi sdělila, dobře víte, že to udělat nemůžu a vždycky to zapřu,“ tvrdil u soudu bývalý jednatel boskovické nemocnice.

Starostka jakýkoliv nátlak odmítla a zopakovala tvrzení, že se jednalo o ušetření mzdových nákladů, které dostali nově příchozí lékaři. Ušetřenými penězi argumentoval i advokát boskovické nemocnice Pavel Svoboda. „Pan Julínek pobíral nemalou mzdu, jednalo se zhruba o sto tisíc korun měsíčně. Paní Nedomová dospěla k názoru, že náměstek nemá v popisu práce nic jiného, než že přebírá výsledky práce svých podřízených a ty předkládá dál,“ řekl u soudu Svoboda. Advokát Tomáše Julínka i bývalý jednatel Dan Navrátil naopak sdělili, že měl jasně stanovený popis práce.

U soudu také Hana Nedomová vypověděla, že nebyla spokojená s materiály týkajícími se nemocnice, které projednávali radní na svém zasedání. „Předpokládala jsem, že jejich zpracovatelem je pan náměstek,“ řekla. Tentýž důvod uvedla také k odvolání Dana Navrátila z nemocnice. „Výhrady k připravovaným materiálům, ke spolupráci s panem jednatelem, a dál k tomu nemám co říct,“ sdělila starostka. To bylo také vůbec poprvé, kdy starostka odvolání jednatele nějak blíže zdůvodnila.

Po výslechu obou svědků odročila soudkyně Petra Burešová jednání na začátek prosince. Vypovídat by měli přijít zaměstnanci nemocnice, na které po zrušení pozice náměstka přešla část jeho kompetencí.

Toto však nemusí být v blízké době jediný soud, který se týká boskovické nemocnice. V nemocnici od nástupu Miloše Janečka do jejího čela probíhá rozsáhlý audit a podle starostky narazil na některé závažné věci. Konkrétní ale nebyla. „Problematických věcí z mé strany tam bylo osm až deset, od kontroly, přes veřejné zakázky a další věci. Uvidíme, jaká vysvětlení k tomu dají jednotliví zaměstnanci, jestli je to pravda, nebo ne, a jaké podají doplňující informace. Pak případně zvážíme podnět podání žaloby,“ prohlásila starostka Boskovic.
