---
title: "Senátorský dotazník: Ivo Polák, ČSSD"
author: Tomáš Trumpeš
cover-photo: https://i.ohlasy.info/i/jaslejy.jpg
category: rozhovory
tags:
    - senátní volby 2016
    - politika
    - volby
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá starosta Blanska Ivo Polák, který do senátu kandiduje za stranu ČSSD.*

{% photo src="https://i.ohlasy.info/i/jaslejy.jpg" %}

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Chtěl bych navrhnout a prosadit Kariérní řád pro pedagogické pracovníky, aby se do školství dostalo více mladých absolventů, kteří by viděli v práci pedagoga vlastní perspektivu. Vždyť kvalitní školství je zárukou prosperující budoucnosti státu.

**2. Jaká oblast je vám nejbližší a v jakém senátním výboru byste chtěl pracovat?**

Rád bych pracoval ve výboru pro školství, mám za sebou 16 let pedagogické činnosti a v této problematice se orientuji na velmi dobré úrovni. Cizí mi není ani problematika životního prostředí.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Nejsem proti tomuto zákonu, i když mám proti některým bodům jisté výhrady. Bohužel vím, že zatím naše společnost není na takové morální úrovni, abychom se obešli bez podobného zákona.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Jsme součástí Evropy, proto musíme diskutovat s jejími nejvyššími představiteli. Nejsem proti uprchlíkům, ale integroval bych jen ty, kteří jsou opravdu postiženi hrůzami války, chtějí tu zůstat pracovat a učit se českému jazyku. V každém případě musí respektovat zákony této země.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Zahraniční mise naší armády podporuji, světové mocnosti naše vojáky i další odborníky například protichemické jednotky hodnotí jako skvěle vycvičené, přinášející benefity v různých oblastech. Pokud nechceme zůstat osamoceni jako malinká země uprostřed Evropy, je správné se účastnit podobných misí a v případě nutnosti obrany demokracie je i posílit.

**6. Měly by mít supermarkety zavřeno o svátcích, případně každou neděli?**

Během vybraných svátků nemám nic proti tomu, aby velké markety byly zavřeny. Jezdím do Rakouska a tam je v neděli zavřeno, nikomu to nevadí, lidé se více věnují sobě a vlastní rodině. Nezanedbatelné je i volno pro pracovníky supermarketů.

**7. Měla by se obnovit výplata nemocenské v prvních třech dnech nemoci?**

Jsem pro obnovení nemocenské v prvních třech dnech nemoci. Málo se hovoří o tom, jak zaměstnanci přecházejí chřipky, virózy a někdy i angíny. Měl jsem možnost se nedávno zúčastnit setkání pacientů, kterým bylo transplantováno srdce. Dva z nich – jeden 26 let, druhý 43 let – přechodili obyčejnou chřipku, zánět jim sedl na srdeční sval a málem zemřeli. Zachránila je transplantace. Ovšem, najdou se i tací, kteří této výhody zneužívají, přesto nejsem pro plošné zamezení výplaty nemocenské v prvních třech dnech.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Anna Šabatová se snaží zasahovat do různých nespravedlností, někdy však mám dojem, že není úplně správně informována. Nejsem si jist, jestli ji její minulost obdařila dostatkem know-how pro práci tohoto významu.

**9. Souhlasíte se zastropováním věku odchodu do důchodu? V jaké výši?**

Zastropování věku odchodu do důchodu je jedna věc, druhá však je otázka – kde 60letí až 65letí lidé budou pracovat? Kdo je zaměstná? To mi trochu vadí u diskusí na toto téma. Už teď jsou spousty nezaměstnaných ve věku 50 plus.

**10. Souhlasil byste s dalším navyšováním minimální mzdy?**

Určitě by minimální mzda měla být vyšší a měla by být motivační hlavně pro dlouhodobě nezaměstnané. Ve srovnání se zeměmi na západ od nás naše minimální mzda nemotivuje.

**11. Jaký je váš názor na legalizaci marihuany, případně větší toleranci takzvaně lehkých drog?**

Protože jsem sportovec tělem i duší a v těžších chvilkách mého života mi právě sport dodal klid, sílu a odvahu věci řešit, jsem zásadně proti legalizaci marihuany i lehkých drog. Jsem bývalý pedagog a měl jsem možnost řešit s dětmi i tyto problémy. Cesta z návyku ven není jednoduchá.

**12. Jak se díváte na možnost adopce stejnopohlavními páry?**

Myslím, že pro děti je vždy lepší být mimo jakýkoli ústav v rodině, která může být i netradiční a je schopna dát dítěti lásku, zázemí i vzdělání. Zatím na to příliš nejsme zvyklí. I přesto jsem ale zastáncem tradičního modelu rodiny.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Vzhledem k tomu, co se u nás i ve světě děje, bych držení zbraní zpřísnil. Ať už si vzpomenete na kauzu z Uherského Brodu nebo na mnoho příkladů z Ameriky, dochází ke tragédiím, které jsou nevratné. Střelná zbraň je nebezpečná věc a měli by ji používat jen profesionálové a lidé, kteří jsou dostatečně vyškolení, prověření a projdou psychologickými testy.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

EET podporuji. Myslím, že kampaň hospodářské komory i zástupců živnostníků je přehnaná. Hodně hovořím s majiteli hotelů, restaurací i hospod – ti, kteří opravdu poctivě podnikají, se EET nebrání.

**15. Je podle vás dobře nastavena hranice platnosti místního referenda?**

Myslím, že referendum je pro naše obyvatele něco hodně nového a mnozí, jak organizátoři či ti, kteří chtějí něco prosadit, s tím zatím neumí zacházet. V každém případě platnost referenda je nastavena velmi přísně, dle mého jsou v této oblasti rezervy.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

S inkluzivním školstvím mám své zkušenosti. Na mnoha školách se takto vzdělává už nějakou dobu. Jde o dobrou komunikaci všech zúčastněných a nastavení přesných pravidel tak, aby tento způsob výuky neohrozil kvalitu vzdělávání dalších dětí. I sami pedagogové musí mít prostor se v této oblasti vzdělávat. Problémem však zůstává financování celého systému, které se musí změnit.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Jaderná energetika je základ fungování průmyslu u nás. Já z titulu svých zkušeností na pozici náměstka pro životní prostředí na hejtmanství jsem měl možnost se setkat s různými modely . Určitě by se měly zdroje kombinovat.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Myslím, že prezident by měl být nejen osobnost, ale také člověk, který aktivně působil na české politické scéně. Měl by mít nadhled, vědomosti o fungování státu, Evropy i světa, měl by být i diplomat. Výběr kandidáta na prezidenta zatím u mě není na pořadu dne.

**19. Jaké osobnosti byste jako senátor navrhoval na vyznamenání?**

Určitě bych navrhoval osobnosti, které přispívají k šíření dobrého jména České republiky ve světě i ty, kteří v různých oblastech umění i vědy dosáhli nadstandardního výkonu.

**20. Jste připraven se kvůli senátorskému postu zcela vzdát svého dosavadního povolání?**

Nerad utíkám od rozdělané práce. V případě, že si voliči vyberou mě jako osobu, která je bude reprezentovat v Senátu, zůstanu ještě rok ve funkci starosty, abych dokončil některé rozpracované projekty. Pak se budu věnovat jen senátorské práci

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Financování mé senátorské kampaně je přehledně uvedeno na transparentním účtu, který ČSSD zřizuje pro volby jako jedna z mála politických stran. Tento účet je přístupný každému, kdo má zájem. Je tvořen financemi ze strany ČSSD a příspěvků mých podporovatelů. Z vlastních prostředků jsem investoval do kampaně 100 tisíc korun.
