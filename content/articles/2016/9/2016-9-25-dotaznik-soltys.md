---
title: "Senátorský dotazník: Jiří Šoltys, Národ sobě"
author: Tomáš Trumpeš
cover-photo: https://i.ohlasy.info/i/pvm5lcy.jpg
category: rozhovory
tags:
    - senátní volby 2016
    - politika
    - volby
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá Jiří Šoltys, který do senátu kandiduje za stranu Národ sobě.*

{% photo src="https://i.ohlasy.info/i/pvm5lcy.jpg" %}

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Ano, hned několik. Nejzásadnější z nich je zákon o zavedení nepodmíněného příjmu.

**2. Jaká oblast je vám nejbližší a v jakém senátním výboru byste chtěl pracovat?**

Nejsem zaměřen jen na jednu oblast, blízká je mi například oblast územního rozvoje, zdravotnictví, sociální oblast, vědy nebo vzdělání, a právě proto jsem schopen se na mnoho věcí dívat komplexně, a ne jen z jednoho úhlu pohledu.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Ano, určitě. Tento zákon podporuji, i když zákon nemůže nahradit osobní čest a morálku.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Česká Republika by se na řešení uprchlické krize podílet měla, protože se jí přímo dotýká, ale nikoliv příjímáním uprchlíků a snahou o jejich integraci. Tento problém musí být řešen tam, kde vzniká.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Musíme respektovat naše závazky, plynoucí z členství v NATO. Ale i zde bychom si měli zachovat suverenitu a obhájit také vlastní zájmy. Je nutné rozlišit pomoc od intervence.

**6. Měly by mít supermarkety zavřeno o svátcích, případně každou neděli?**

Ne, domnívám se, že v dnešní době není problém zabezpečit chod těchto obchodů o svátcích. Toto nařízení by pouze zvýšilo zisky supermarketů a snížilo komfort našich občanů.

**7. Měla by se obnovit výplata nemocenské v prvních třech dnech nemoci?**

Ano, určitě. Nemocenskou by však neměli proplácet zaměstnavatelé, ale systém nemocenského pojištění.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Ano, k paní Šabatové nemám vážnějších výhrad. Navíc je post ombudsmana potřebný a velmi často čelí účelové kritice.

**9. Souhlasíte se zastropováním věku odchodu do důchodu? V jaké výši?**

Ano, souhlasím se zastropováním. Do doby, než bude zaveden nepodmíněný příjem, který tuto oblast řeší komplexně a mnohem lépe.

**10. Souhlasil byste s dalším navyšováním minimální mzdy?**

Větší přínos vidím v zavedení nepodmíněného příjmu, který ve své podstatě dokonalejším způsobem řeší i tuto otázku.

**11. Jaký je váš názor na legalizaci marihuany, případně větší toleranci takzvaně lehkých drog?**

Marihuana je léčivá bylina s prokazatelnými pozitivními účinky. Je pravdou, že může docházet i k jejímu zneužívání jako lehké drogy, ale k tomuto zneužívání dochází i u množství jiných léků a toto není důvodem pro jejich plošný zákaz, ani nemůže být.

**12. Jak se díváte na možnost adopce stejnopohlavními páry?**

Pro dítě je důležitá funkční rodina, tedy adopce dítěte šťastným párem je lepší, než aby dítě vyrůstalo například v dětském domově.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Jako optimální stav držení střelných zbraní bych viděl ten, který zde byl před několika lety. Současný stav je zbytečně komplikovaný. Navíc většina trestné činnosti je páchána nelegálně drženými zbraněmi. Dovolím si citát britského spisovatele G. Orwella: „…stát může dělat velké věci, ale jednu věc udělat nemůže: nemůže dát dělníkovi v továrně pušku a říct mu, aby si ji vzal domů a měl ji v ložnici. Puška visící na zdi dělníkova příbytku nebo farmářovy chýše je symbolem demokracie. A je naším úkolem dohlédnout, aby tam zůstala…“

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Ne, EET nepodporuji. Je to jen další nárůst byrokratického aparátu, který ze svých kapes zaplatí každý z nás. Spíše než kontrolu výběru neúměrně vysokých daní potřebujeme daně, které budou přiměřené.

**15. Je podle vás dobře nastavena hranice platnosti místního referenda?**

Ne, tato hranice je nepřiměřeně vysoká a zejména ve větších obcích tak účinně brání dosažení závazného výsledku referenda. Stačí prosté srovnání s volbami a účastí na nich.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Jsem otcem handikepovaného dítěte a nelíbí se mi, co se nyní za inkluzivní školství vydává. Je to extrémní vyhrocení inkluze. Integrace a sociální cítění je tímto experimentem spíše ohrožena. Každý z nás je něčím specifický a výjimečný. Určitě by nikoho z nás nenapadlo, že společné vzdělávání například pekaře a elektrikáře v jedné třídě by bylo přínosem. Opak je pravdou, hrozí snížení úrovně školství, nárůst ekonomických nákladů a nesnášenlivosti.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Patříme k velkým exportérům elektrické energie, a to na úkor našeho životního prostředí. Jaderná energetika je v současnosti potřeba, ale také je potřeba dát prostor obnovitelným zdrojům.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Dobrým prezidentem by byl ten člověk, který by reprezentoval naši zemi, hájil naše zájmy a byl to člověk s všeobecným přehledem a srdcem i rozumem na pravém místě.

**19. Jaké osobnosti byste jako senátor navrhoval na vyznamenání?**

Ty, kteří se mimořádnou měrou zaslouží o posun hranic v jakémkoliv oboru, činnosti a ty, kteří prokáží nevšední a obdivuhodnou odvahu v mimořádných situacích.

**20. Jste připraven se kvůli senátorskému postu zcela vzdát svého dosavadního povolání?**

Senátorské práci se chci věnovat naplno, a také dalším aktivitám, které jsou s prací senátora přímo spojené. Také si chci samozřejmě ponechat prostor pro běžný rodinný život a svého syna Jiřího.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Záleží na tom, jestli se bavíme o penězích nebo o nasazení. Ty nejlepší věci mohou být mnohdy v životě zadarmo. Stačí společně najít cestu. V názvu naší strany stojí „Národ Sobě – není to o mě, je to o NáS“, a to platí i zde.
