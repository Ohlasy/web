---
title: Radnice chce koupit další pozemek v Červené zahradě
perex: Tentokrát jde o pozemek pod bývalým autobazarem, za který by město mělo zaplatit 5,5 milionu korun.
cover-photo: https://i.ohlasy.info/i/agdxsob.jpg
author: Marek Osouch
category: zpravodajství
tags:
    - Červená zahrada
---

*Další pozemek u sportovního areálu v Červené zahradě doporučili radní zastupitelům k výkupu. Město by za něj mělo zaplatit 5,5 milionu korun. Oba posudky objednané městem přitom navrhují cenu o více než milion nižší, posudek majitele pozemku naopak o milion vyšší.*

{% photo src="https://i.ohlasy.info/i/agdxsob.jpg" author="Tomáš Znamenáček" /%}

Jen dva měsíce uplynuly od okamžiku, kdy [policisté odložili vyšetřování](https://ohlasy.info/clanky/2016/07/vysetrovani-cervenka.html) nákupu pozemku Dvořáčkova mlýna, a na stole radních ležel návrh smlouvy na výkup dalšího pozemku v Červené zahradě. Tentokrát se boskovická radnice domluvila s majitelem autobazaru Zdeňkem Zemanem.    

„Deklarovali jsme prověření možnosti dořešení sportovního areálu Červená zahrada. Jednání tak stále pokračují i s dalšími vlastníky pozemků v této lokalitě. Pozemek pana Zemana může být z hlediska řešení dopravní situace důležitý nejen pro areál, ale i pro ulice Dukelská a Podhradí,“ uvedla starostka Boskovic Hana Nedomová (ČSSD).

Radnice vyjednává se Zdeňkem Zemanem [od loňského jara](https://ohlasy.info/clanky/2016/01/pozemky-cervenka.html). Ten jí tehdy předložil svůj posudek, který cenu za plochu autobazaru stanovil na 6,5 milionu korun. S tím tehdy vedení Boskovic nesouhlasilo a rok s ním nejednalo. Soustředilo se totiž na tehdejší [odkup Dvořáčkova mlýna](https://ohlasy.info/clanky/2015/09/pozemky-pro-halu.html).

Letos na jaře se ale Zdeňku Zemanovi znovu radnice ozvala a nechala si vypracovat vlastní znalecký posudek. Ten cenu stanovil na 4,65 milionu korun, tedy o zhruba dva miliony méně, než jakou cenu měl v posudku Zdeněk Zeman. „Po projednání bylo dohodnuto, že pan Zeman souhlasí s prodejem pozemku včetně jeho součástí za cenu 5,5 milionu korun, která byla stanovena jako cena průměrná z obou znaleckých posudků,“ stojí v materiálu z rady.

Vedení města se ale neukvapilo a na doporučení ministerstva vnitra nechalo vypracovat ještě jeden znalecký posudek. Ten však cenu stanovil ještě o zhruba 300 tisíc nižší, než jaká byla v prvním posudku zadaném městem. Zdeněk Zeman ale jakékoliv další snižování ceny odmítl. „Já jsem něco slevil, oni naopak přidali a sešli jsme se zhruba uprostřed,“ sdělil jen krátce k jednáním Zdeněk Zeman.

Dohoda tedy padla na už dříve smluvených 5,5 milionu. „Důležitou roli zde hraje zejména intenzita potřeby nákupu z hlediska dalšího rozvoje města s vazbou na platný územní plán. Navrženou kupní cenu lze dle odboru správy majetku akceptovat, protože spadá do rozmezí znaleckých posudků, které byly pro potřeby jejího určení zpracovány,“ vysvětlují úředníci v materiálu předloženém radním.

Cenu vyšší stanovil posudek prodávajícího Zdeňka Zemana, dva posudky zadané městem, tedy kupujícího, jsou nižší než dohodnutá cena. „Při koupi pozemku se výsledná cena odvíjí vždy od konečné dohody s prodávajícím, protože tu není jiný subjekt, od kterého by bylo možné věc získat,“ sdělují k této záležitosti úředníci.
Dále město zopakovalo důvody zmiňované i při nákupu Dvořáčkova mlýna, tedy záměr boskovické koalice rozvíjet sportovní areál v Červené zahradě. Pozemek je také podle radnice důležitý kvůli dopravní obslužnosti dané lokality.

Zastupitelé by návrh smlouvy měli projednávat na svém zasedání 20. září a už teď je jasné, že někteří budou mít s dalším výkupem pozemku problém. Nejhlasitější kritik odkupu Dvořáčkova mlýna a předseda opozičního sdružení Sportovci Boskovice Radek Mazáč pro tento odkup ruku nezvedne. „Stále neříkají, proč pozemky vykupují, jaká je strategie, koncepce a co s pozemkem chtějí. Nemám tedy důvod pro odkup hlasovat ani tentokrát,“ prohlásil.

Jednomyslné nebylo ovšem ani jednání na radě. Při hlasování se zdržel radní za hnutí ANO Pavel Schwarzer. Svůj postoj při hlasování nechtěl před zasedáním zastupitelstva nijak komentovat. Podle informací Ohlasů byla k výkupu původně zdrženlivá i Martina Přichystalová, také v radě za ANO. „Každý bod na radě diskutujeme. Já jsem nakonec hlasovala pro, protože ten pozemek potřebujeme, pomůže to dopravě,“ vyjádřila se.

### Jedná se i o dalších pozemcích

O odkupu pozemků se jedná i v dalších případech, jak řekla boskovická starostka. Jedním z nich je [společnost MP Holding](https://ohlasy.info/clanky/2016/01/pozemky-cervenka.html), která vlastní junáckou louku za řekou Bělou u zimního stadionu. „Měli jsme nějakou další schůzku, kde se mě ptali, zda bych byl ochoten snížit cenu. Já jim ale zopakoval, že budu ctít cenu, kterou stanovil znalec v posudku. Ten posudek navíc nechalo vypracovat město, nikoli já,“ poznamenal opoziční zastupitel za TOP 09 a ředitel firmy MP Holding Dominik Božek. Dodal, že sám se musí také chovat jako řádný hospodář vzhledem k akcionářům firmy. Podle radního Vladimíra Farského se řeší problém, že je louka záplavovým územím.

Jednání zahájilo vedení města podle radního i s Úřadem pro zastupování státu ve věcech majetkových [kvůli tenisovým kurtům](https://ohlasy.info/clanky/2016/02/cervenka-kurty.html), pod nimiž nejsou pozemky města, ale státu. „Zdá se to být na dobré cestě,“ řekl jen stručně radní. Město má nejvyšší čas pokusit se pozemky získat. V roce 2018 totiž tenistům končí nájemní smlouva se zmíněným úřadem a dál se může dít cokoliv. „Budou zváženy všechny alternativy naložení s majetkem a rovněž posouzeny veškeré žádosti a v nich uváděné důvody všech subjektů, které bude úřad v době rozhodování o naložení s pozemky evidovat,“ konstatoval už dříve pro Ohlasy mluvčí Úřadu pro zastupování státu ve věcech majetkových Radek Ležatka.

Naopak s majitelem pozemku [po bývalém lihovaru](https://ohlasy.info/clanky/2016/06/pozemek-lihovar.html) Janem Paroulkem, který za pozemek chce zhruba 15 milionů, podle jeho slov nikdo od loňského listopadu nejednal. „Od té doby se mi nikdo z radnice neozval,“ řekl Paroulek. Dalším schůzkám a možnosti prodeje se nebrání.

Proti jakémukoliv výkupu je ale naopak majitel bývalé kuželny firma WilkKop Tank. V žádném případě ji nechtějí prodat. „V Boskovicích se jen vyhazují peníze, nedělají se věci, které jsou potřeba. Na Července chtějí sportovní halu, ta ale má být u školy, protože jinak bude do pěti odpoledne prázdná,“ doplnil jednatel firmy Tadeusz Wilk.

Sousední pozemek bývalé kuželny patří také soukromníkovi, konkrétně podnikateli Ivu Moudrému. Ten zastává opačný názor než Tadeusz Wilk. „Plán města zcelit lokalitu mi dává smysl, takže jsem ochotný své pozemky v Červené zahradě prodat,“ prohlásil Ivo Moudrý. Podle jeho slov s ním město zatím o možném odkupu nemluvilo. „Ale co vím, tak to mají v plánu,“ řekl. Dodal však, že by si radnice měla pospíšit, protože v budově na zmíněném pozemku plánuje rekonstrukce. Pozdější prodej by pak tedy podle něj byl výrazně dražší než dnes.
