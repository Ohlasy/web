---
title: První rok Ohlasů. Události na Boskovicku pohledem čtenářského zájmu
cover-photo: https://i.ohlasy.info/i/midijbw.jpg
author: Tomáš Trumpeš
tags: ohlasy
---

*Uplynul právě rok od chvíle, kdy jsme na doméně ohlasy.info publikovali první články a internetové noviny Ohlasy dění na Boskovicku tak započaly svou existenci. Za první rok jsme publikovali celkem 232 článků, které pro vás připravilo 18 autorů. Naše noviny jsme spustili na začátku února, první výročí tedy sice nekopíruje vstup do nového roku kalendářního, i tak snad může být dobrou příležitostí k ohlédnutí – převážně za rokem 2015, ale také za prvním měsícem roku letošního.*

{% photo src="https://i.ohlasy.info/i/midijbw.jpg" author="Igor Láník" /%}

Internetová žurnalistika je pro nás novináře – a věřím, že může být i pro vás čtenáře – zdrojem zajímavých dat a faktů. Na rozdíl od tisku totiž vidíme poměrně přesně, co a jak vás jako čtenáře zajímá. Podstatné je také to, že kromě drobných nepravidelných výkyvů způsobených ojedinělými událostmi se dá říct, že čtenářský zájem o Ohlasy postupem času narůstal.

V prvním roce Ohlasů vás ze všeho nejvíc zaujaly dva texty, které se značným náskokem předcházejí všem ostatním a navzájem jsou takřka vyrovnané. První z nich je text, k jehož napsání bychom nejraději vůbec neměli příležitost – jedná se o nekrolog [Hlas, který bude chybět (Za Lenkou Bařinkovou)](/clanky/2015/12/lenka-odesla.html). Lenka byla naší blízkou přítelkyní, podporovatelkou a ještě na začátku roku jsme se domlouvali, že by nám mohla přispívat občasnými komentáři. Bohužel, vážná nemoc zapříčinila, že místo jejích textů jsme publikovali text nejsmutnějšího druhu.

Druhým textem, který se setkal s nebývalým čtenářským ohlasem, byl [rozhovor s vegankou Jitkou Urbanovou](/clanky/2015/02/rozhovor-jitka-urbanova.html). Důležité to pro nás bylo i proto, že to byl jeden z prvních publikovaných textů, takže nás jeho úspěch povzbudil do další práce v době, kdy jsme ještě zdaleka netušili, jestli o působení našich novin bude vůbec dostatečný zájem.

{% photo src="https://i.ohlasy.info/i/xgxh5sh.png" author="Tomáš Znamenáček" /%}

Žebříček deseti nejčtenějších článků vypadá po roce fungování Ohlasů takto:

1. [Hlas, který bude chybět (Za Lenkou Bařinkovou)](/clanky/2015/12/lenka-odesla.html)
2. [Rozhovor s vegankou Jitkou Urbanovou](/clanky/2015/02/rozhovor-jitka-urbanova.html)
3. [Rozhovor Noc mezi uprchlíky](/clanky/2015/08/noc-mezi-uprchliky.html)
4. [Policie v křoví](/clanky/2015/10/policie-v-krovi.html)
5. [Nepovolený koncert Silverů](/clanky/2015/06/silveri-nebudou.html)
6. [Letňák versus Čadíci](/clanky/2015/07/letnak-versus-cadici.html)
7. [Popis boskovického boskovické panství z 1. poloviny 19. století](/clanky/2015/04/boskovicke-panstvi.html)
8. [Osvobození Boskovic v roce 1945](/clanky/2015/05/osvobozeni-boskovic.html)
9. [Solární elektrárna AKAM](/clanky/2015/04/solarni-elektrarna.html)
10. [Reportáž z uprchlického tábora Opatovac](/clanky/2015/09/reportaz-opatovac.html)

### Zpravodajské články

Pokud sledujeme, jaká zpravodajská témata vás zajímala v průběhu roku nejvíce, zjistíme, že v únoru roku 2015 to byly především rozhovory [s bývalým starostou Jaroslavem Dohnálkem](/clanky/2015/02/rozhovor-jaroslav-dohnalek.html) a [s novou starostkou Hanou Nedomovou](/clanky/2015/02/rozhovor-hana-nedomova.html). V březnu to byla [příprava nového územního plánu](/clanky/2015/03/novy-uzemni-plan.html) a také obsáhlá [reportáž Žanety Ondrouškové o olešnických pozemkových úpravách](/clanky/2015/03/olesnicka-asfaltka.html) a problematickém záměru vybudovat novou silnici ke zdejšímu lyžařskému areálu. V dubnu si prvenství získal [investigativní text Marka Osoucha o boskovické solární elektrárně](/clanky/2015/04/solarni-elektrarna.html). K tématu se Marek vrátil ještě několikrát, celou kauzu sledujeme dodnes. Druhým dubnovým tématem, které řádně zahýbalo především našimi diskutérskými schopnostmi a přitáhlo si také velkou pozornost, se stal [připravovaný koncert Michala Davida](/clanky/2015/04/podpora-kultury.html). V květnu vás nejvíce zaujal [text o historických událostech osvobození Boskovic](/clanky/2015/05/osvobozeni-boskovic.html), [beseda o kultuře](/clanky/2015/05/beseda-kultura.html) a také problematika [rychlostní silnice R43](/clanky/2015/05/R43.html). Červnové prvenství patřilo trochu nečekaně kauze [nepovoleného koncertu legendární boskovické skupiny S. Band](/clanky/2015/06/silveri-nebudou.html) v letním kině. A také se o slovo přihlásilo téma, které zůstalo stálicí až do dnešních dnů – totiž sportovní hala. V červnu jsme se definitivně dozvěděli, že [hala na Slovákově stát nebude](/clanky/2015/06/hala-zastavena.html) a zahájila se debata o jejím novém možném umístění. V nemalé míře vás zajímala také problematika [skateparku](/clanky/2015/06/skatepark.html), o jehož vybudování usilují místní příznivci již mnoho let, a také možnost [vybudování lezecké stěny na letním kině](/clanky/2015/06/rozhovor-lezecka-stena.html).

O událost prvního prázdninového měsíce se opět trochu nečekaně postaralo letní kino – tentokrát se jednalo o [konkurenční projekce Kinematografu bratří Čadíků](/clanky/2015/07/letnak-versus-cadici.html) na boskovickém náměstí zrovna v době, kdy se místní kinaři pokusili vrátit unikátnímu areálu pomocí zapůjčeného digitálního projektoru jeho původní poslání. Tato kauza nastartovala podrobnější diskusi o [budoucnosti areálu](/clanky/2015/08/rekonstrukce-letnaku.html). Také tato diskuse se vede až dodnes. Důležitým červencovým tématem byla také [nepovolená rekonstrukce jedné z nejcennějších boskovických památek – Panského dvora](/clanky/2015/07/pansky-dvur-bez-razitka.html). V srpnu se otevřelo již zmíněné [uprchlické téma](/clanky/2015/08/noc-mezi-uprchliky.html) a kromě toho vás nejvíce zajímala [příprava strategického plánu](/clanky/2015/08/strategicky-plan.html).

V záři nejvíce zaujala [reportáž Tomáše Znamenáčka](/clanky/2015/09/reportaz-opatovac.html), který se jako dobrovolník vypravil do uprchlického tábora v chorvatském Opatovci. Velkou pozornost přitáhlo také [zářijové zastupitelstvo](/clanky/2015/09/zastupitelstvo.html), kde se rozhodlo mimo jiné o výkupu pozemku a Dvořáčkova mlýna za 14 milionů korun, o zákazu hazardu, a také byl schválen nový územní plán. Dalším důležitým zářijovým tématem se stal záměr [vybudovat v Doubravách sportpark](/clanky/2015/09/bikepark.html) určený pro horská kola. Říjnu dominovala možná trochu bizarní kauza, ve které jeden z boskovických občanů pozoroval a [vyfotil policisty, kterak se schovávají v křoví](/clanky/2015/10/policie-v-krovi.html) a následně pak pokutují občany přecházející přes uzavřený přechod u nemocnice. Policisté tento postup popřeli, avšak také na Facebooku se ozvali další občané, že tuto situaci pozorovali. Důležitou říjnovou kauzou se stalo také [odvolání jednatele nemocnice Dana Navrátila](/clanky/2015/10/navratil-odvolan.html), se kterým jsme těsně předtím vedli [obsáhlý rozhovor](/clanky/2015/10/rozhovor-navratil.html). Listopadu dominovala [Červená zahrada](/clanky/2015/11/varianty-haly.html) a také soud pedagožky Ludmily Keršnerové s boskovickou ZUŠ, ze které musela odejít. V prosinci vás nejvíce zaujalo, že v nemocnici [skončil také ekonomický náměstek, bývalý ministr Tomáš Julínek](/clanky/2015/12/julinek-odvolan.html). Pozornost opět přitáhlo i [zastupitelstvo](/clanky/2015/12/zastupitelstvo.html) – tentokrát rozhodlo, že hala bude na Července a Doubravách skutečně vznikne sportpark, zatímco na Slovákově ulici bude na bývalém staveništi vybudováno centrum polytechnické výchovy.

Prosincové zastupitelstvo odstartovalo také diskusi, která se stala dominantním tématem prvního měsíce roku 2016: a to je [boskovická knihovna](/clanky/2016/01/knihovna.html) a její možné [umístění do budovy bývalého ZZN](/clanky/2016/01/budova-zzn.html), kde nyní sídlí Mountfiled a Idyla. Zaujalo vás ovšem i téma dopravy ve městě, které jsme nejprve využili pro [humorný mystifikační silvestrovský článek](/clanky/2015/12/silvestrovske-reseni-parkovacich-mist.html), avšak poté i k [seriózní úvaze](/clanky/2016/01/doprava-ve-meste.html).

{% photo src="https://i.ohlasy.info/i/nd78pjz.png" author="Tomáš Znamenáček" /%}

### Rozhovory, komentáře a seriály

Z rozhovorů, kterých jsme publikovali asi třicítku, vás kromě nedostižné [veganky Jitky Urbanové](/clanky/2015/02/rozhovor-jitka-urbanova.html) dále nejvíce zaujal [rozhovor s boskovickými cestovateli](/clanky/2015/08/noc-mezi-uprchliky.html), kteří na budapešťském nádraží nocovali mezi uprchlíky. Tento rozhovor vyšel v době, kde se z migrantské krize teprve stávala dominantní problematika společenského dění. Z dalších rozhovorů nejvíce pozornosti přitáhli [mladý politik Lukáš Holík](/clanky/2015/04/rozhovor-lukas-holik.html), [ředitelka gymnázia Alena Svanovská](/clanky/2015/06/rozhovor-alena-svanovska.html), [klavíristka Kristýna Znamenáčková](/clanky/2015/12/rozhovor-znamenackova.html), [podnikatelka Jitka Hurábová](/clanky/2015/12/rozhovor-hurabova.html) a [bývalý starosta Jaroslav Dohnálek](/clanky/2015/02/rozhovor-jaroslav-dohnalek.html). Pozadu nezůstal ani speciální formát – [beseda o kultuře](/clanky/2015/05/beseda-kultura.html), které se zúčastnili hned čtyři diskutující.

Nedílnou součástí našich novin se od počátku staly také názorové texty. Největší vlnu zájmu vyvolaly texty související s koncertem Michala Davida, konkrétně [komentáře Tomáše Znamenáčka](/clanky/2015/04/podpora-kultury.html) a [Jana Bařinky](/clanky/2015/04/michal-david-za-hranici.html). Pozornost si vysloužil text [Hlavně nepřiznat chybu](/clanky/2015/06/nepriznat-chybu.html) věnovaný nepovolenému koncertu S. Bandu. A také [úvaha Petra Vítámváse o architektuře v Boskovicích](/clanky/2015/10/architektura-v-boskovicich.html).

Mezi anketami vás nejvíce zajímaly názory našich respondentů na [lezeckou stěnu](/clanky/2015/08/anketa-stena.html), [R43](/clanky/2015/05/R43.html) a [sportovní halu](/clanky/2015/03/anketa-sportovni-hala.html).

Velmi nás těší zájem čtenářů o regionálně zaměřené seriály, které pro nás píší ekoložka Martina Lukešová, přírodovědec Hynek Skořepa, historik Petr Vítámvás a jazykovědec Vít Boček. Ti všichni si dokázali vytvořit svůj pravidelný okruh čtenářů. Občas se stane, že se mezi těmito texty s víceméně vyrovnanou čtenářskou přízní objeví téma, o které je zájem řekněme enormní. Byl to především [Popis boskovického panství z 1. poloviny 19. století](/clanky/2015/04/boskovicke-panstvi.html), který se probojoval do první desítky nejčtenějších článků vůbec, a dále putování Krajinami Boskovicka k Zabořenému mlénku.

### Facebook

Opomenut by asi neměl zůstat ani náš [facebookový profil](https://www.facebook.com/ohlasy/), který je důležitým místem, kde se ve virtuálním prostoru společně setkáváme. Během prvního roku jsme zde nasbírali více než tisícovku příznivců. Kromě sdílení článků jsou také prostorem diskusí, které jsou pro nás velmi přínosné, a nejednou jsme z nich načerpali nejen podněty k přemýšlení, ale i faktické postřehy vztahující se k tématům, o kterých jsme psali. Nepominutelnou součástí našeho facebookového společenství jsou také fotografie – nemá cenu se tajit tím, že především pod vydařenými a zajímavý obsah nesoucími fotkami bedlivě sledujeme a počítáme přibývající lajky. Celkovým vítězem této kategorie se stal boskovický slon, kterého nám zaslal Oto Matal, za což mu vřele děkujeme. Na slona sice v závěru roku ještě mocně dotahovala vítězka soutěže Bohuslava Martinů Kristýna Znamenáčková, moudré a zdánlivě těžkopádné zvíře si však ve finiši svůj náskok uhájilo.

{% photo src="https://i.ohlasy.info/i/qh3ysah.jpg" author="Oto Matal" /%}

### Poděkování

Na závěr mi dovolte poděkovat také všem našim obchodním partnerům a podporovatelům. A především kolegům, bez kterých by Ohlasy vůbec nemohly fungovat, zejména Tomáši Znamenáčkovi, jehož mnohdy neviditelná práce tvoří samotný základ, na kterém Ohlasy stojí, neboť často poněkud nepraktičtí psavci by jinak fungování novin nebyli schopni ani začít, natožpak udržet. Dále neúnavnému Marku Osouchovi a ostatním kolegům: Andrei Šrámkové, Martině Lukešové, Petru Vítámvásovi, Anně Dudkové, Hynku Skořepovi, Žanetě Ondrouškové, Janu Bařinkovi, Kristýně Znamenáčkové, Jiřímu Burešovi, Vítu Bočkovi, Martině Vaškové a Heleně Janíkové. A také Jiřímu Klimkovi, Petru Ondráčkovi a Radku Pernicovi, kteří přispěli svými odbornými texty na aktuální témata.

Vám čtenářům díky za přízeň a za podporu, stále platí to, co zaznělo už v [úvodním editorialu](/clanky/2015/01/editorial.html) z loňského února: držte nám palce a hlavně nás čtěte. Těšíme se na váš zájem a vaše ohlasy.
