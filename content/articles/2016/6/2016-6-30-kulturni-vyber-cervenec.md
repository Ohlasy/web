---
title: Gianniho kulturní výběr na červenec
cover-photo: https://i.ohlasy.info/i/gb4qj2t.jpg
category: zpravodajství
author: Jan Bařinka
tags: kultura
---

*Letní festivaly, promenádní sezóna, množství klubových akcí, zahájení mozartovského cyklu na kunštátském zámku nebo Boskovický pohádkový hřebínek – z toho všeho si můžou zájemci o kulturní dění v našem regionu v červenci vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Letnímu kulturnímu dění tradičně dominují různé festivaly a náš region není výjimkou. Multižánrovému festivalu Boskovice 2016, který se koná ve dnech 7.–10. července, Ohlasy věnovaly [samostatný článek](http://ohlasy.info/clanky/2016/06/festival-pozvanka.html). Kromě zvučných jmen, jako jsou Lenka Dusilová, Michal Prokop nebo Tichá dohoda, za sebe osobně doporučuji především kapely Vložte kočku, Planety, Ghost of You nebo Postižená oblast. Zajímavé bude určitě i vystoupení Milana Svobody a Michala Gery na jazzové scéně v zámeckém skleníku.

V Letovicích se v sobotu 16. července koná Benátská noc, v areálu hasičské zbrojnice vystoupí například Třetí zuby nebo The Backwards Beatles Revival. V červenci se dočkáme i tradičního Festivalu 3+1 Letovice, pozvání na tento festival tentokrát přijali mimo jiné Šnek a spol., Progres 2, Klára Vytisková, Aivn’s Naked Trio, Čankišou nebo Rock’n’Roll band Marcela Woodmana. Festival 3+1 se koná ve dnech 28.–31. července, hlavní hudební program bude probíhat v sobotu 30. července na letovickém koupališti.

Kromě festivalů se další letní tradicí staly série nedělních odpoledních promenádních koncertů. V Boskovicích v parku u zámeckého skleníku si v červenci přijdou na své především příznivci dechových souborů: 3. července totiž vystoupí Boskovická kapela, 17. července Boskověnka a 24. července Holóbkova mozeka z Protivanova. V poněkud jiném rytmu se ponese poslední červencový promenádní koncert, v neděli 31. července přijedou zahrát oblíbení Mariachi Espuelas s programem složeným především z mexické hudby. Promenádní koncerty se konají i v Letovicích: v neděli 10. července na letovickém náměstí vystoupí hudební skupina S.E.N. Petrovice, v neděli 24. července pak legendární brněnští Rocky Eagles.

Milovníky klasické, a tentokrát rovnou klasicistní hudby určitě potěší [cyklus koncertů Malý noční Mozart](http://ohlasy.info/clanky/2016/06/festival-pozvanka.html), který se bude odehrávat na státním zámku v Kunštátě. V červenci nás v rámci tohoto cyklu čekají koncerty hned dva: v pátek 1. července slavné operní melodie v podání Heleny Hozové, Karolíny Žmolíkové a Anety Petrasové za klavírního doprovodu Ondreje Olose a v pátek 29. července Lovecký kvartet a Malá noční hudba v podání smyčcového kvarteta Più presso.

Několik akcí se v červenci děje i na klubové scéně. V hudebním klubu Sklepy v pátek 1. července se svým triem vystoupí ruský hudebník Alex Kelman, v pátek 22. července pak italská pop-punková kapela Nobody Will Care spolu s královéhradeckými Glad for Today. Bohatý program se na Sklepech chystá také během festivalu Boskovice 2016: ve čtvrtek 7. července zahrají kapely Ve vlastní šťávě, Nadívaný skřivánek, Hynkovy zámky a Tyršova společnost, v pátek zahrají DJs Psyex, Šáša, Ethic a Jammy v rytmech acid techna a psytrance, v sobotu se můžeme těšit na Družinu prince Mrakomora, Vibrators nebo Spytihněv. Žánrově pestrou akci zažijeme v pátek 15. července na Turbíně, kde v rámci párty s názvem Citie Stars zahrají lokální DJs Flower, Šáša, Corten, Dior a Amma.

Tím ovšem výčet červencových hudebních akcí zdaleka nekončí. V pátek 1. července se v rámci festivalu Ibérica v zámeckém skleníku představí uskupení Puerto Flamengo se svým nejnovějším představením La Isla, ve kterém přináší kombinaci tradičního flamenka s moderní scénografií a režií. V sobotu 2. července v letním kině vystoupí kapela Tři sestry, na koncertě v rámci turné Radegast Tour 2016 je podpoří E!E, Doktor P.P. a Peach U.S.

V sobotu 2. července se v kulturním domě v Letovicích koná společný koncert Velkého dechového orchestru ZUŠ Letovice a orchestru Hornmusikforening z Oslo. Hornmusikforening si můžeme poslechnout už o den dříve, v pátek 1. července totiž tento norský orchestr zahraje v Boskovicích na Masarykově náměstí.

### Divadlo

Červencová divadelní nabídka je určena především dětem, neboť na nádvoří boskovického zámku se opět koná cyklus představení s názvem Boskovický pohádkový hřebínek. V rámci něj můžou rodiče s dětmi navštívit v pátek 8. července Kabaret Kristýny Štarhové a Štěpána Kaminského, v pátek 15. července představení Křemílek a Vochomůrka v podání zlínského Divadla Scéna. V pátek 22. července Divadlo Šus představí loutkovou pohádku s názvem Ulhaná princezna, v pátek 29. července s loutkovým představením Africká pohádka přijede Divadlo V batohu z Rožnova pod Radhoštěm. Pestrou nabídku divadelních představení můžeme čekat také v rámci festivalu Boskovice 2016.

### Výstavy

V sobotu 9. července bude v Galerii Otakara Kubína slavnostně zahájena výstava s názvem Galerie H a neoficiální aktivity 70. a 80. let 20. století. V kulturním programu vernisáže vystoupí voicebandový soubor ÚstaF. Výstava se koná v rámci festivalu 2016 a jejím spolupořadatelem je Archiv výtvarného umění o. s.

Dalšími výstavami, které budou v rámci festivalu Boskovice 2016 zahájeny, budou pastelové malby a prostorová instalace Vladimíra Havlíka, fotografie Deany Kolenčíkové nebo Michaely Pospíšilové-Králové, instalace objektů Pavla Karouse věnovaná sociologovi židovského původu Bruno Zwickerovi, retrospektiva Jazzové sekce 1971–1988, výstava mapující činnost norské humanitární organizace Nansenhjelpen a výstava PopMuseum: Sklepy plné hluku, věnující se klubové scéně devadesátých let v Čechách, na Moravě a ve Slezsku. Společné zahájení všech výstav se bude konat ve čtvrtek 7. července v boskovickém muzeu.

V neděli 17. července se v zámeckém skleníku koná vernisáž letní výstavy obrazů frýdeckomísteckého abstraktního malíře Petra Pastrňáka. Výstavu uvede její kurátor Jan Vykoukal a o kulturní program se postará flétnový kvartet Tojefuk.
