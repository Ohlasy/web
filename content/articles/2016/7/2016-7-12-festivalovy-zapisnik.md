---
title: "Boskovice 2016: Gianniho festivalový zápisník"
cover-photo: https://i.ohlasy.info/i/9axnzh0.jpg
author: Jan Bařinka
category: zpravodajství
tags: kultura
---

*Dvacátý čtvrtý ročník festivalu Boskovice 2016 je již minulostí. Podle organizátorů ho letos navštívilo o několik set lidí více než bylo zvykem v posledních několika letech. Z obvyklých čtyř tisíc se počet účastníků vyhoupl asi na čtyři a půl tisíce. Ohlédnutí za festivalem napsal pro Ohlasy náš kulturní redaktor Gianni Bařinka, jehož festivalový zápisník není a ani nemůže být komplexním hodnocením rozsáhlého a pestrého festivalového programu, ale spíše individuálním popisem prožitků jednoho domácího festivalového návštěvníka.*

{% photo src="https://i.ohlasy.info/i/9axnzh0.jpg" author="Tomáš Trumpeš" %}

A je tu zase po roce boskovický festival. Tentokrát Boskovice 2016. Festival, o kterém místní mluví často jako o festivalu Unijazz, a to podle názvu spolku, který tento festival pořádá. Členové Unijazzu o něm však mluví jako o festivalu Boskovice, jak už loni při zahájení trefně poznamenal Čestmír Huňát, předseda Unijazzu a zároveň koordinátor a dramaturg festivalu. Mně navíc – ostatně jako každý rok – přichází na mysl otázka, jestli bych si mezi všemi letními akcemi vybral právě tuto, kdybych nebyl místní a kdybych se každý rok na festivalovém dění alespoň minimálně nepodílel. Boskovice totiž vesměs nenabízejí velká jména, oproti tomu tu nacházíme kvalitní alternativní produkci, a to nejen hudební, ale i divadelní, literární, výtvarnou nebo filmovou. Zvláštní atmosféru festival získává také díky tomu, že se odehrává na mnoha místech po celém městě. Téměř každý rok docházím k tomu, že bych na tento festival nejspíš nezamířil, pokud bych se o něm dozvěděl pouze nějakou oficiální cestou, díky reklamě nebo propagaci. Velmi pravděpodobně bych se sem ovšem rád vracel poté, co bych sem alespoň jednou, i kdyby třeba náhodou, zavítal. Některé festivaly zkrátka mají svého nezaměnitelného ducha, a u Boskovic to platí možná dvojnásob.

Letos byla situace poněkud jiná, letos se na programu objevila jména, která mě zaujala. Nejvíc jsem se těšil na Vložte kočku, zajímaly mě ovšem například i Planety, Ghost of You nebo Postižená oblast. Chtěl jsem se nechat  překvapit výstavami a divadly, bylo mi jasné, že na filmy nejspíš tradičně nezbude čas, možná snad na závěrečnou projekci v letním kině, kde už ovšem každý rok tradičně usínám. Některé hudební scény se navíc vzájemně časově kryly, bylo tedy těžké předem odhadovat, co všechno zvládnu absolvovat.

### Čtvrtek

První den festivalu začíná poklidně. Přestože už od rána běží filmové projekce v kině Panorama, festivaloví hosté se teprve začínají sjíždět a já mám mysl zaměstnanou především naším večerním vystoupením, které máme s kapelou Nadívaný skřivánek v hudebním klubu Sklepy. Předtím stíhám alespoň oficiální zahájení výstav v muzeu, tentokrát patrně rekordního počtu, protože jich tu máme hned osm, a některé z nich budou mít během festivalu ještě vlastní doprovodný program. Přímo v muzeu se nachází výstava Vladimíra Havlíka, kterou si ovšem po vernisážovém vystoupení kapely Květovaný kůň prohlížím už pouze zběžně, blíží se totiž slavnostní zahájení celého festivalu v zámeckém skleníku. Cestou pouze zkontroluji, že letos opět přijel stánek brněnské kavárny Tři ocásci, jejichž pestrá nabídka výborných veganských jídel mě loni více než potěšila, a mířím na zahájení.

Jako již tradičně je důraz kladen mimo jiné na význam festivalu pro místní židovskou čtvrť, což je jeho náplní po celých 24 let jeho pořádání. Židovské čtvrti je věnována také [anketa, kterou mají Ohlasy na svědomí](http://ohlasy.info/clanky/2016/07/anketa-zidovska-ctvrt.html) a která bude během celého festivalu po částech vycházet ve festivalových novinách, které jsou letos nabízeny zdarma. V rámci zahájení dostává slovo Čestmír Huňát, ale také někteří představitelé města nebo izraelský velvyslanec Gary Koren, který nad letošním ročníkem převzal záštitu. Vzápětí přichází první obrovský hudební zážitek festivalu, program zahájení totiž letos obstarává izraelská hudební skupina Gulaza, zajímavá především charismatickým projevem zpěváka a využitím nepříliš obvyklých hudebních nástrojů. Tentokrát nešlo o žádný klezmer, ale spíše o meditativní orientální hudbu. Škoda že z jejich vystoupení musím utíkat dřív, je potřeba začít chystat program na Sklepech.

Hudební klub Sklepy sice není oficiální scénou festivalu, ale už několik let v době jeho konání připravuje vlastní bohatý program. Kromě již zmíněného Nadívaného skřivánka tu dnes vystupují kapely Ve Vlastní Šťávě, Hynkovy zámky a Tyršova společnost. Z Tyršovy společnosti ovšem ještě pospíchám do skleníku, kde ve stejnou chvíli vystupuje výborný bluesový kytarista a zpěvák Gwyn Ashton. Toho jsme měli možnost v Boskovicích slyšet v březnu 2014 s celým triem, tentokrát vystupuje sám. Jakkoli je jeho vystoupení precizní a působivé, přichází ta chvíle, kdy si po všem tom hluku musím jít sednout ven do klidu, později se chci ještě podívat na palouk ke hradu. Od stánku Tří ocásků se z reproduktoru pouze potichu ozývá Space Oddity od Davida Bowieho, pro tu chvilku klidu naprosto ideální.

Scéna Palouku Potrvá u boskovického hradu se rok od roku stává stále větším překvapením. Vstupné je tu dobrovolné, dostanou se sem tedy i ti, kteří si z různých důvodů nepořídili festivalovou permanentku. Čtvrteční program zatím sice nějak extra zajímavý není, jde spíše o jakousi bizarní diskotéku, kde ze sebe poslední zbytky energie dostávají desítky lidí, většinou mladšího věku. Já už ovšem i tuto scénu opouštím a první den festivalu tím pro mě končí.

### Pátek

Jména, která jsou napsána na pátečním odpoledním programu UNI scény v Panském dvoře, mě příliš nezaujala, říkám si tedy, že je vhodná chvíle navštívit také některá z divadel. Prvním z nich je Divadlo Feste, které namísto původně avízované hry Mléko a strdí (o tom, jestli by praotec Čech byl dobrým prezidentem) na hradě předvádí postmoderní „nazikál“ Bílý slavík. Představení, které aktuálně reaguje na xenofobní nálady ve společnosti a určitým způsobem i na úpadek populární kultury, vyniká především skvělým absurdním humorem a výbornou hudební složkou, přicházejí ovšem i silné momenty, například když jeden z účinkující začal vybízet diváky v první řadě, jestli by byl někdo ochotný přečíst nahlas jeden z textů kapely Ortel. Celé představení bylo důkazem, že proti škodlivým tendencím ve společnosti může umění bojovat i tím, že se je pokusí převrátit, rozložit nebo zesměšnit.

Další divadlo, i když z poněkud jiného soudku, mě čeká hned vzápětí. Divadélko poezie Gymnázia Boskovice totiž zpracovalo experimentální text Raymonda Queneaua Stylistická cvičení do představení s názvem Slova, která byla vyřčena a jež nelze vzíti zpět. Jedna situace podaná v mnoha různých obměnách dala všem účinkůjícím možnost předvést rozmanité herecké rejstříky, včetně například pantomimy nebo rapu. Všechno navíc působilo velmi přirozeně a nenásilně a výsledný dojem byl více než dobrý.

Ještě než se přesunu na nejvíce očekávaný páteční hudební program do letního kina, chci si alespoň na chvíli zajít na jazz do skleníku. Kdysi jsem si říkal, že nebýt jiného programu, člověk by klidně mohl prosedět celý festival jenom na jazzové scéně. Ostatní program ovšem vesměs dostává přednost (i proto, že festival trávím raději venku než v uzavřené místnosti), letos tedy alespoň jedna ochutnávka, vystupuje tu totiž legendární klavírista Milan Svoboda spolu s trumpetistou Michalem Gerou.

Ačkoli se mi z jazzového koncertu nejprve odejít příliš nechce, pochyby se brzy rozplývají, Lenka Dusilová a její Baromantika totiž přinášejí nečekaný zážitek. Její vystoupení je naléhavé, silné a hudebně promyšlené, přičemž nepůsobí podbízivě ani ve chvílích, kdy dojde na starší popové hity, jako je například Pro tebe. Před mým nejočekávanějším koncertem festivalu jsem tedy výborně naladěn. Vložte kočku samozřejmě ani v nejmenším nezklamali. Vystoupení bylo mírně jiného charakteru, než jsem očekával, více než vodopád kaleidoskopicky poskládaných textů tentokrát vynikaly především housle a zpěv Jiřího Konvalinky, i když nakonec došlo i na Život ze zatím posledního alba kapely s názvem Hedvika. Poměrně úspěšné bylo i následné vystoupení skupiny Tata bojs, která ukázala, že má v Boskovicích stále dostatečnou základnu, poté však návštěvníky vesměs rozehnal déšť. Na závěrečné vystoupení Toma Holiče zůstává v letním kině několik desítek nadšenců, kombinace zajímavé elektroniky s působivou projekcí i tak přináší obrovský zážitek. Na palouk se tedy dostávám opět až na afterparty, na nejlepší hudební zážitky zde si budu muset ještě počkat.

### Sobota

V sobotu se konečně poprvé dostávám na UNI scénu v Panském dvoře, kde slibnými jmény jsou dnes Skrytý půvab byrokracie, Sdružení rodičů a přátel RoPy a The Nesbitts. Kvůli absenci kapely Sestra začíná Skrytý půvab byrokracie o něco dříve, a to s novým zpěvákem – Jakuba Žida nahradil Ivo Štefan. Celkový zvuk kapely se příliš nezměnil, jen repertoár je kompletně nový. Já sám jsem už tento nový program slyšel před dvěma měsíci, jsem tedy spíše zvědavý na Sdružení rodičů a přátel RoPy, jejich vystoupení mě zatím vždy vlivem nějakých okolností minulo. Ani letos si je ovšem neposlechnu příliš pozorně, chci totiž ještě stihnout vernisáž výstavy o neoficiálních výtvarných aktivitách Galerie H v Galerii Otakara Kubína, a to především kvůli doprovodnému programu voicebandového souboru ÚstaF. Ti  ve dvou vstupech předvádějí ukázky ze svých různých projektů, jedním z vrcholů je například svébytné dekonstruktivní pojetí Erbenových balad: „Na topole pod jezerem / krvavý / sedí vodník pod jezerem / bez hlavy“. Po vernisáži se vracím na Panský dvůr, kde ještě stíhám The Nesbitts a pozoruhodnou instalaci Pavla Karouse věnovanou židovskému sociologovi Bruno Zwickerovi a začínám se pomalu připravovat na večerní program.

Sobotní večer je poznamenán především roztříštením mého zájmu mezi scénu v letním kině a na Palouku Potrvá. Obě scény jsou navíc oproti původnímu programu posunuty časově, nedaří se mi tedy program skloubit tak, abych z některého koncertu slyšel více než dvě nebo tři písně. Vstřebávám tedy alespoň fragmenty vystoupení účinkujících, jako jsou Los Massakeros (příjemný fusion latin jazz v letním kině), Overland Inn (francouzský trip-hop na palouku), trio Prokop/Andršt/Hrubý (blues v letním kině), Tomáš Palucha (alternativní hudební projekt na palouku) a Tichá dohoda (devadesátkové retro v letním kině) a zastavuji se až na palouku na Planety, kde už mě ovšem po neustálém přebíhání pomalu přemáhá únava. Zvládám ještě zbytek vystoupení My Dead Cat a elektronický projekt Schwarzprior v letním kině, během něj už ale také odcházím, přece jen má přijít ještě další, programově velmi bohatý den.

### Neděle

Moje první kroky tentokrát nevedou přímo na festival, ale s příbuznými na prohlídku židovského hřbitova, což se s tématikou festivalu naštěstí krásně doplňuje. O prohlídky židovské čtvrti mají ostatně tradičně zájem i další festivaloví návštěvníci, komentované prohlídky bývají každoročně zařazeny do doprovodného programu festivalu.

Odpoledne jsem zvědav na Děti mezi reprákama, kapelu Dominika Zezuly, kterého znám zatím pouze ze sólových vystoupení a z projektu post-hudba, jsem tedy zvědav, čemu se Děti mezi reprákama budou podobat spíš. Od začátku je mi jasné, že stylově se pohybujeme spíše blíže post-hudbě, nakonec se dočkáme i jejich skladby Seriály. Příjemným překvapením jsou i The Ills, tato slovenská kapela výborně připravila atmosféru pro Ghost of You, kteří nabídli bezpochyby jeden z hudebních vrcholů festivalu. Co naplat, že přicházím o Postiženou oblast na palouku, pokusím se stihnout alespoň následující program, pak si případně odskočím na Šaška a královnu do letního kina. Po Acute Dose a především stejně jako loni výborných 1flfsoap, když už jsem byl téměř na odchodu na film, bylo jasné, že na Palouku Potrvá nakonec zůstávám. Na podiu se totiž objevila skupina Edoshův Kur-Ník z Kutné Hory, kombinující prvky rapu, horrorcoru a podivného perverzního dada kabaretu a bylo jasné, že žádné spaní na filmu se letos konat nebude. Na obrovskou energii, kterou přinesl Edoshův Kur-Ník, výborně navázali i alternativně rapoví Mutanti hledaj východisko, nabízející širokou paletu témat od společenské kritiky až k vyjádřením osobních existenciálních krizí. Celý festival zakončil svým setem DJ Mardosha ze skupiny Tata bojs.

### Závěrem

Je jasné, že na některé otázky, které jsem si položil v úvodu, si nikdy spolehlivě neodpovím. Pro mě je Festival Boskovice festivalem nejen domácím, ale také tak nějak domáckým. Chvílemi jsem měl pocit, že svých známých potkávám víc než těch cizích, i když návštěvnost prý letos nebyla špatná. Největší problém festivalu vidím v časových posunech oproti původnímu plánu. Dokud bývala jedna odpolední scéna za muzeem nebo v Panském dvoře a jedna večerní v letním kině, tak to tolik nevadilo, nyní je plánování osobního programu, především s expanzí výborné scény Palouku Potrvá, poněkud obtížnější, zvlášť pokud začátky neodpovídají časům v programu. To je ovšem pouze malá vada na kráse, obecně mám pocit, že festival se ubírá dobrým směrem, přiváží do Boskovic kvalitní program všech žánrů, vychází vstříc mladším i starším návštěvníkům a nabízí širokou paletu kulturních zážitků.
