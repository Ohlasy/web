---
title: Silver – největší z rockerů
cover-photo: https://i.ohlasy.info/i/uxgwvv8.jpg
author: Tomáš Trumpeš
category: názory a komentáře
tags: kultura hudba nekrolog
---

*V neděli v poledne zemřel Pavel Koudelka, přezdívaný Silver. Kytarista a hlavní představitel legendární kapely S–band. Jeho odchod oznámila skupina na svých facebookových stránkách.*

{% photo src="https://i.ohlasy.info/i/dbrjcu1.jpg" author="archiv skupiny S–band" /%}

Vzpomínku na Pavla Silvera Koudelku by měl psát někdo mnohem povolanější a také starší. Přesto si dovolím říct pár slov, ačkoliv pro lidi mé generace už byl Silver spíše legendou, o které jsme slýchali, než kterou jsme slýchali. I tak je asi i nám mladším jasné, že opravdu odešla skutečná legenda a jedna z nejvýraznějších a nejvlivnějších postav boskovické kultury. Vždyť asi nelze popřít, že rocková hudba byla určujícím fenoménem několika desetiletí světové kultury, a Silver byl minimálně zde na Boskovicku největším z rockerů, nejvěhlasnějším majitelem nástroje, který změnil svět – elektrické kytary.

O Silverech jsem slýchal už v dětství a později se dostal i k několika jejich nahrávkám. A rychle jsem pochopil, co tahle kapela znamenala pro lidi jen o pár let starší. Když jsme na koncerty začínali chodit my, Silveři už víceméně nehráli. Pak si taky pamatuji autobus s logem *S–band*, který stával o ulici výš. 

Přímo se Silverem jsem se seznámil poměrně humorným způsobem, když jsem se při jedné z hospodských debat odhodlal přiznat, že ho znám jen z nahrávek a z vyprávění, ale vůbec nevím, kdo to vlastně je a jak vypadá. K takovému přiznání bylo opravdu třeba odvahy, neboť v boskovické rockerské hospodě se takové přiznání rovná asi tomu, jako kdybyste se v pražské literární kavárně zeptali, kdo to byl ten Franz Kafka. Mí přátelé se ale tehdy smáli také tomu, že Pavla, který v téže hospodě stával často u baru v pracovním mundúru,  jsem samozřejmě dávno znal. Jen jsem zkrátka nevěděl a popravdě by mě ani nikdy nenapadlo, že právě tohle je ten slovutný Silver. Vím, že od té doby jsem vždycky fascinovaně hleděl na jeho ruce a úplně nechápal, jak s nimi mohl tak fantasticky hrát na kytaru.

Pak jsme se léta zdravívali, slyšel jsem i pár vystoupení příležitostně obnovovaných Silverů. To loňské, možná jedno z posledních, doprovázely bizarní a poměrně příznačné okolnosti, kdy Silveři nemohli zahrát v Boskovicích, protože [neměli příslušné úřední razítko](https://ohlasy.info/clanky/2015/06/silveri-nebudou.html). Navždy mi asi utkví malý koncert, který se uskutečnil na Sklepech jako vzpomínka na zesnulého Blonďáka. Silver zde hrál sám, vylézat na pódium už se mu zdálo moc náročné, a tak se posadil pod ním na židli. V publiku nás bylo jen několik. Posluchač neznalý souvislostí by možná úplně nerozuměl tomu, co se zde děje. Ale my jsme to věděli moc dobře a v Silverově hudbě cítili stále to stejné, co v ní bylo v době jeho největší virtuozity.

Je poměrně nepředstavitelné, že by se lidem, jako byl Silver, udělovala oficiální vyznamenání. Přesto teď v roce, kdy Boskovice poprvé vyhlašují Cenu za kulturu, člověka logicky napadne, jestli se vůbec může najít kandidát, který by zastínil byť jen ten odlesk přetrvávající ze slávy a významu Silverů. Odlesk, který s odchodem protagonisty možná opět o něco zeslábne, ale v srdcích nespočetných fanoušků zůstane nepochybně pořád velmi silný.

Prudérnější povahy by jistě našly dost důvodů, proč se poctě Silverovi vyhýbat. Některé rockerské historky by s takovými lidmi možná notně zahýbaly. To ale není podstatné. Rocková hudba se stala výrazem touhy po svobodě – nespoutané, živelné a někdy i zběsilé. Pokud byla tato touha někdy přílišná a bezbřehá, nelze to vyčítat jí samotné, ale těm, kteří se svobodu snaží spoutávat. Dnes by se možná řeklo stabilizovat. Dokud existují na světě taková pouta, musí existovat i síla, která je zpřetrhá. Třeba rockerství muže přezdívaného Silver. Takže jakkoliv by měl tento nekrolog psát někdo povolanější, dovoluji si i za sebe říct: dobrú noc, Pavle, a velké díky.
