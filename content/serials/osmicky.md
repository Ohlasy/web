Osmičkové roky jsou pro historii českých zemí velmi významné. V roce 1348 byla založena pražská univerzita, v roce 1848 byly v češtině vydány Dějiny národa českého v Čechách a na Moravě od Františka Palackého. Zejména se ale osmičková výročí skloňují v souvislosti s moderními dějinami 20. století, konkrétně roky 1918, 1938, 1948 a 1968. V tomto seriálu se věnujeme těmto výročím z boskovického pohledu, kdy chceme čtenářům popsat, jak tehdejší obyvatelé prožívali tyto významné mezníky v české, respektive československé historii a co se vůbec v Boskovicích tehdy dělo. Kromě těchto výročí československé historie se ale zaměříme i na další osmičkové roky, které mají velký význam pro Boskovice a jejich region.
