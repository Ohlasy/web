_„Jsou stromy, které si budeš do smrti pamatovat jako některé lidské tváře; jsou stromy, které jsou téměř svaté.“ (Karel Čapek)_

Stromy jsou fascinující bytosti. Troufám si použít toto přirovnání a věřím, že mě čtenáři pochopí, protože už samotné slovo _strom_ v mnohých z nás vyvolává pocit něčeho mohutného, úctyhodného, ale také přátelského. Lidé jsou se stromy propojeni odpradávna a já jsem velice ráda, že se navracíme k úctě ke stromům jako takovým, a ne jen jako k přírodnímu zdroji energie a stavebního materiálu. Možná jsou to jen romantické představy, že naši předkové stromy uctívali. Přesto jsem přesvědčena, že si stromy naši pozornost zaslouží. Mohou být cílem našich vycházek, místem k rozjímání, odpočinku, her, inspirací, vzpomínání, učení i pochopení toho, že jsme a budeme součástí přírody. Pod stromy se žije a o tom vám budu ze srdce ráda vyprávět.

Představím vám zajímavé stromy z Boskovic a okolí. Budu se také snažit najít o těchto stromech zajímavé informace, ale jsem jen tichý pozorovatel a nikoli výzkumník. Moje postřehy mohou být osobní, někdy poetické. Prosím, nebojte se podělit o své zážitky se stromy. Je také dost pravděpodobné, že mi některé zajímavé stromy a informace unikly, budu proto velice ráda, když mě na ně upozorníte.

[Martina Lukešová](mailto:lukesova.boskovice@seznam.cz)
