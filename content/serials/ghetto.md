S boskovickou židovskou čtvrtí je spojena řada příběhů a zajímavých lidských osudů, často velmi pohnutých. A právě něco z historie židovského městečka a jeho obyvatel bych vám v seriálu Příběhy z ghetta ráda vyprávěla. Mnohé z těchto příběhů odkrývá ve svých knihách PhDr. Jaroslav Bránský, největší odborník na tématiku Židů v Boskovicích. Bohužel nás tento v mnoha ohledech nenahraditelný člověk navždy opustil. Zůstaly zde však jeho publikace, ze kterých mohu pro náš cyklus i nadále čerpat cenné informace a údaje. Činím tak dnes a bude mi velkým potěšením činit tak i nadále, neboť věřte, že nad mnohými z příběhů boskovického ghetta se doslova tají dech. A dovolte mi, abych tak činila také na památku Jaroslava Bránského, po kterém v Boskovicích zůstalo prázdné místo. Nechť je tento seriál připomínkou lidí, kteří zde v časech dávno uplynulých prožívali své životy a své osudy.

_Helena Janíková_
