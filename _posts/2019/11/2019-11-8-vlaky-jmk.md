---
title: Prodej lístků na nádraží bude omezený, o víkendu jen na půl dne
cover-photo: https://i.ohlasy.info/i/1c748f5b.jpg
perex: Každý den od rána do večera si mohou cestující v Boskovicích na vlakovém nádraží koupit lístek a případně vyřídit i předplatní jízdenky. Jenže za měsíc se situace změní a provoz bude omezený.
author: Marek Osouch
category: zpravodajství
tags: železnice doprava
---

*Každý den od brzkého rána do pozdního večera si mohou cestující v Boskovicích na vlakovém nádraží koupit lístek a případně vyřídit i předplatní jízdenky. Jenže za měsíc se situace změní a provoz bude omezený. Například o víkendech bude pokladna fungovat jen půl dne.*

{% photo src="https://i.ohlasy.info/i/1c748f5b.jpg" caption="Pokladna na boskovickém vlakovém nádraží" author="Marek Osouch" %}

Dosud jsou cestující vlakem z Boskovic zvyklí, že kdykoliv přijdou na nádraží, prodá jim jízdenku buď přímo pokladní, nebo výpravčí, který k okénku vejde ze sousední kanceláře. Ten už ale nově lístky přestane prodávat.

Není to případ jen Boskovic, ale i ostatních stanic. Správa železniční dopravní cesty (SŽDC), která výpravčí zaměstnává, zkrátka skončí s prodejem jízdenek Českých drah. „SŽDC nemá žádnou povinnost prodávat jízdní doklady pro jednotlivé dopravce. Českým drahám vypovíme rámcovou smlouvu na prodej jízdenek na všech nádražích v České republice k 30. 11. 2019,“ uvedl mluvčí SŽDC Marek Illiaš. Podle něj jsou s prodejem spojené vysoké náklady, jednoduše řečeno se jim nevyplatí.

Prodej jízdenek si tak musí zajistit Jihomoravský kraj společně s Českými drahami, u nichž si hejtmanství vlakové spoje na trase Skalice nad Svitavou – Boskovice – Velké Opatovice objednává. Počet spojů zůstane i po změně jízdního řádu v polovině prosince stejný jako dnes, s odjezdy prakticky i ve stejné časy.

Jihomoravský kraj tvrdí, že bude v regionu objednávat stejný provoz pokladen jako dosud, včetně Boskovic. Jedinou výjimkou je stanice Adamov-zastávka, kde prodej skončí. „Tady existuje alternativa v sousední stanici Adamov,“ dodala mluvčí Monika Brindzáková.

Je sice pravda, že kraj objedná prodej stejný jako dnes, ale jak vyplývá z vyjádření místostarosty Boskovic Lukáše Holíka (ANO), tyto časy neodpovídají stávající otevírací době nádražní pokladny v Boskovicích. „Prodej bude zajištěný v pracovní dny od 05:30 do 18:00, v sobotu v dopoledních hodinách a v neděli v odpoledních hodinách,“ přiblížil místostarosta s tím, že dopad na cestující by měl být minimální.

Pravidelní cestující však dnes ví, že v sobotu odpoledne nebo naopak v neděli dopoledne není pokladna zavřená, což značí i cedule s otevírací dobou v čekárně boskovického nádraží. Na ní jasně stojí, že je právě díky spolupráci Českých drah se SŽDC otevřena celých sedm dní v týdnu od brzkého rána až do 22 hodin. V sobotu a v neděli dokonce i v noci kolem druhé ráno kvůli nočním linkám.

Tento režim tedy skončí a kdo pojede pozdě večer nebo v jiné než objednané časy, narazí na zavřené okénko. Když bude pokladna mimo provoz, cestující si lístek bez přirážky koupí až u průvodčího ve vlaku, jako v jiných obcích, kde se jízdenky neprodávají. 

„Jihomoravský kraj je pouze jedním z objednatelů. České dráhy mohou zajistit prodej ve větším rozsahu, než je objednávka Jihomoravského kraje,“ podotkla ke změnám mluvčí kraje. Národní dopravce ale nad něčím takovým u Boskovic neuvažuje. Podle mluvčí Českých drah Vandy Rajnochové na své náklady nad rámec objednávky kraje, či ministerstva dopravy u dálkových spojů, posílí prodej pouze v Břeclavi, Veselí nad Moravou a ve Znojmě. Naopak mluvčí sdělila, že ukončením spolupráce mezi SŽDC a ČD skončí prodej lístků také na nádraží ve Velkých Opatovicích. „Se mnou jako se zástupcem Velkých Opatovic toto nebylo projednáváno a nejsem o tom ani obeznámena,“ sdělila k novince starostka Velkých Opatovic Kateřina Gerbrichová.

### Další změny

Změn na železnici v Jihomoravském kraji bude v blízké době více. Do osobních a spěšných vlaků, tedy těch, které si objednává hejtmanství, už nebude možné na vnitrokrajské cesty koupit jízdenku Českých drah ani využít slevy státního dopravce v podobě IN karty. Vedení kraje chce, aby v těchto vlacích byly platné jen jízdenky IDS, které si cestující musí před nástupem do vlaku označit.

Kraj tvrdí, že cestující tyto jízdenky vyjdou cenově lépe, zvlášť v případě, kdy si musí koupit jízdenku až ve vlaku a průvodčí jim prodá jen tu dražší podle cen Českých drah – nově bude prodávat lístek IDS. Druhým důvodem je, že kraj chce mít přehled o všech tržbách z prodeje. V současnosti, kdy mu část peněz z prodeje svých jízdenek dává dopravce, do veškerých čísel detailně nevidí.

S jízdenkou Českých drah ale bude možné nadále cestovat regionálními spoji, pokud bude člověk přestupovat a cestovat za hranice Jihomoravského kraje, například do Prahy. Nebude to tedy tak, že by cestující potřeboval lístek IDS na cestu do Skalice nad Svitavou a zde by si při přestupu do rychlíku na Prahu musel koupit jízdenku Českých drah. Na pokladně v Boskovicích mu stále prodají jednu jízdenku Českých drah na trasu Boskovice–Praha jako dnes.

Jasné je také to, že železničáři a jejich rodinní příslušníci, kteří dnes mají nárok na takzvanou režijku, s ní budou mít od nového jízdního řádu smůlu v osobních a spěšných vlacích na jihu Moravy. Část pracovníků u dráhy, kteří se vyloženě podílí na provozu zmiňovaných vlaků, získá nárok na takzvanou krajskou režijku za 490 korun, popřípadě 990 pro rodinné příslušníky, která bude platit právě jen v regionálních vlacích na místo klasické režijky. Ostatní železničáři, například zaměstnanci SŽDC jako zmínění výpravčí, budou muset ke klasické režijce mít ještě speciální doklad za 1500 korun. Odboráři už proto [začínají hrozit stávkou](https://zdopravy.cz/spor-o-rezijky-na-jihu-moravy-graduje-odbory-ustavily-stavkovy-vybor-36629/).
