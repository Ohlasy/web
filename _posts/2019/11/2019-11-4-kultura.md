---
title: Gianniho kulturní výběr na listopad
cover-photo: https://i.ohlasy.info/6f17515a.jpg
author: Jan Bařinka
category: zpravodajství
date: 2019-11-4 10:00:45
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/6f17515a.jpg" caption="Improvizační divadlo Lísky oslaví letos desáté narozeniny" author="Tomáš Znamenáček" %}

### Shadow Quartet

*Kulturní dům Letovice, 6. listopadu 18:00*

Ve středu 6. listopadu se v kulturním domě v Letovicích koná koncert uskupení s názvem Shadow Quartet, které vzniklo ke konci 90. let jako reakce na stávající tvář klasické hudby. Záměrem tohoto seskupení je interpretace klasické hudby v netradičních úpravách, v repertoáru kapely nechybí ani hudba filmová, muzikálová a populární.V posledních pěti letech Shadow Quartet vystupoval například se Zuzanou Norisovou, Jiřím Kornem, Jankem Ledeckým nebo Lenkou Filipovou a má také zápis do Guinessovy knihy rekordů skladby – za nejrychlejší provedení skladby A. Rimského-Korsakova Let čmeláka.

### ImprOslava 10 let

*Zámecký skleník Boskovice, 8. listopadu 19:30*

Improvizační skupina LÍSKY začala v Boskovicích na popud trenérky týmu Míši Vymazalové působit v říjnu 2009, k desátému výročí se koná speciální zápas mezi současnými a bývalými členy týmu. V souboji obou týmů, ovlivněném formou hokejových utkání, půjde samozřejmě opět především o spolupráci a o vytvoření co nejkvalitnější improvizace za účelem pobavení obecenstva.

### Hudební exkurze Kristýny Znamenáčkové: Erik Satie

*Prostor, 10. listopadu 19:00*

Na konci devatenáctého století se ve francouzských uměleckých kruzích začíná stále výrazněji vymezovat proti dosavadním pořádkům Erik Satie – buřič, extravagantní bohém a hudební skladatel, jehož postava a dílo zahajuje novou epochu dějin hudby. V cyklu pravidelných hudebních přednášek se bude tentokrát Kristýna Znamenáčková věnovat právě postavě Erika Satieho a jeho životu i tvorbě, kterou možná znáte, aniž byste to věděli.

### Prague Conspiracy & Rabies

*Turbína, 15. listopadu 21:00*

Koncert dvou punkrockových kapel se odehraje v pátek 15. listopadu na Turbíně. Po svém japonském turné se na Turbínu vracejí oblíbení Rabies, kteří letos oslavili deset let existence, hlavní hvězdou večera bude známá pražská kapela Prague Conspiracy, která nejenže nedávno vyměnila zpěvačku, ale také začala ve svých písních místo angličtiny používat češtinu.

### FFWD w/ Inphy

*Prostor, 15. listopadu 21:00*

FFWD je večírek věnovaný aktuálnímu zvuku na poli žánrů trap, grime, future beats a bassline. Headlinerem je dobře známý beatmaker, producent a DJ z labelu Ty Nikdy – Inphy, jehož jsme mohli slyšet po boku kalifornského rappera Busdrivera nebo losangelského producenta a DJ Machinedruma. Večer doplní Gon a Void.Sec alias Sad Luck z Mindicted crew a blanenský milovník UK soundu DJ Eski.

### Sám proti tmám / Nechceme tam být taky

*Prostor, 17. listopadu 18:30*

V programu akce k 30. výročí 17. listopadu 1989 se představí dva boskovické studentské soubory, které v nedávné době připravily inscenace vztahující se k období komunistické totality. Díky studentům gymnázia si můžeme nejprve připomenout rok 48 očima studenta a pozdějšího významného literáta Jana Zábrany, po přestávce pak díky studentům pedagogické školy vzpomínky Dagmar Šimkové na pardubickou ženskou věznici 50. let. 

### Romantická kytara Lubomíra Brabce

*Zámecký skleník Boskovice, 20. listopadu 19:00*

Vystoupení českého kytarového virtuóza nás čeká ve středu 20. listopadu v boskovickém zámeckém skleníku. Lubomír Brabec začínal jako houslista. Hru na kytaru vystudoval na konzervatoři v Plzni a v Praze u Milana Zelenky, později ve studiu pokračoval v Británii na Royal Academy of Music a Early Music Centre. Jeho interpretační umění je velmi široké, zabírá velmi pestrou škálu loutnové a kytarové literatury, spolupracuje s řadou pěvců a sólistů a nevyhýbá se ani spolupráci s hudebníky z oblasti populární hudby. 

### Petra Machková-Čadová & Kristýna Znamenáčková

*Prostor, 20. listopadu 19:00*

Skladby současných a dosud žijících autorů Arvo Pärta a Gavina Bryarse provedou ve středu 20. listopadu v Prostoru violoncellistka Petra Machková Čadová a Kristýna Znamenáčková. Tvorbu těchto autorů popisují jako hudbu minimálních vyjadřovacích prostředků a maximálního efektu ve zvuku i v dojmu, který zanechá na posluchačích.

### Contaminated DnB #2

*Panský dvůr Boskovice, 22. listopadu 20:00*

22\. listopadu na nás po půl roce od výborného vystoupení X.Morpha se Saykem čeká další vydání akce s názvem Contaminated DnB. Hlavní hvězdou večera bude DJ Pixie, který rád prokládá jump-up a techstep, raggajunglovými tracky, dále zahrají iGOR z Mindicted crew, Amma z BassSheriff Sound Crew a také Johnyx, Ro-Back a Monkey z pořádající Basstronic Control Crew. Stejně jako minule se můžete těšit na profesionálně provedenou stage od Johnyx AUDIO.

### Post-hudba

*Prostor, 29. listopadu 20:00*

Melancholický hudební projekt Dominika Zezuly a Tomáše Havlena s názvem Post-hudba v rámci svého listopadového turné navštíví i boskovický Prostor. Sami sebe označují jako „existenciální pop z Prahy nebo z Brna“, charakteristickými prvky jsou elektronika, kytara a nad tím vším folkově vypravěčský zpěv. Nejnovějším počinem kapely je nové album Není se na co těšit, které vyšlo v březnu 2019.