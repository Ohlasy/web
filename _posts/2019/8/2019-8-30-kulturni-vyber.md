---
title: Gianniho kulturní výběr na září
cover-photo: https://i.imgur.com/DgHXUs2.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.imgur.com/DgHXUs2.jpgg" caption="Už jsme doma na festivalu Boskovice" author="Tomáš Znamenáček" %}

### Jednej správně

*Prostor, 1. září 19:00*

V rámci cyklu Film & spiritualita, který se koná v kulturním a komunitním centru Prostor ve spolupráci s boskovickým farním sborem Českobratrské církve evangelické, budeme mít možnost v neděli 1. září vidět film Spikea Leeho s názvem Jednej správně. Spike Lee je americký černošský režisér, který se soustavně věnuje rasové problematice, na začátku devadesátých let na sebe upozornil především nezávislými snímky Mý lepší blues a Malcolm X, v loňském roce ve filmových klubech slavil úspěch s filmem BlacKkKlansman. Film Jednej správně je ještě o něco starší než zmíněné nejslavnější tituly, pochází z roku 1989 a pojednává o italské pizzerii v Brooklynu, kde navzdory převažující afroamerické klientele visí portréty bílých celebrit, což začne návštěvníkům poněkud vadit. Po projekci bude následovat tematická diskuse.

### Recitál Karla Plíhala

*Sokolovna Boskovice, 10. září 19:00*

Karel Plíhal patří už od poloviny osmdesátých let mezi nejvýznamnější tuzemské písničkáře. Kromě notoricky známých hitů jako Kde jsou, Námořnická nebo Kluziště je proslulý také vtipnými a hravými veršovánkami, kterými svá vystoupení prokládá. V Boskovicích už Karel Plíhal koncertoval několikrát, tentokrát výtěžek poputuje na podporu a rozvoj Mobilního hospice sv. Martina Oblastní charity Blansko, která koncert v boskovické sokolovně pořádá.

### Koncert k 60. výročí úmrtí Bohuslava Martinů

*Zámek Boskovice, 12. září 19:00*

Koncert z hudební tvorby Bohuslava Martinů k 60. výročí skladatelova úmrtí se koná ve čtvrtek 12. září na boskovickém zámku. Zpívat bude Rula Machačová, hrát budou Gabriela Pléhová na violoncello, Vlastimil Bialas na trubku a Zdeněk Kotouček na housle. Klavírní doprovod obstarají Lidiya Golubková, Milan Bialas a Sergej Golubkov, slovem provází Michaela Pál.

### XXVII. Hrnčířský jarmark

*Náměstí Krále Jiřího Kunštát, 13.–15. září*

Hrnčířský jarmark se na náměstí Krále Jiřího v Kunštátě koná již od roku 1993, kromě tradičních výstav a soutěží keramických výrobků je známý i svým kvalitním hudebním programem. Letos se můžeme těšit například na páteční vystoupení kapely Třetí zuby, v sobotu vystoupí Kunštátská dechovka, mladá boskovická folková skupina Pružiny, oblíbená kapela Vltava s frontmanem Robertem Nebřenským jako náhrada za původně avizovaného Davida Stypku, který se ze zdravotních důvodů omluvil, Ondřej Fencl, známý především ze spolupráce s Lubošem Pospíšilem, indie-popová anglicky zpívající česká kapela Lake Malawi a originální desetičlenné ska uskupení Sto zvířat. V neděli program uzavře boskovická country-folková skupina Trní na větvi, jazzová vokální skupina Skety, Tomáš Matonoha s kapelou Inspektor Kluzó a zpěvačka Marta Jandová s kapelou.

### Ensemble Frizzante

*Státní zámek Rájec nad Svitavou, 13. září 19:00*

Vokální kvinteto Ensemble Frizzante je souborem profesionálních brněnských zpěváků Národního divadla v Brně a Českého filharmonického sboru Brno. Působí od roku 2015 a za cíl si dává objevovat zapomenuté skladby a nevšední propojení lidského hlasu s hudebními nástroji. Koncert se koná v pátek 13. září na rájeckém zámku a čekat můžeme vokální díla evropských autorů od renesance přes romantismus až po skladby současných autorek.

### Štěpán Markovič + Gipsy Groove

*Sál ZUŠ Letovice, 13. září 20:00*

Saxofonista Štěpán Markovič patří k nejvýraznějším postavám české jazzové muziky, spolupracoval například s Rayem Charlesem či Lizou Minnelli, v roce 1994 natočil live album s Billem Clintonem. V Letovicích vystoupí společně s funky kapelou Gipsy Groove, tvořenou hudebníky, kteří se v minulosti představili jako předskokani takových hvězd, jako jsou Gipsy Kings nebo James Brown.

### Playground #7
*Prostor, 14. září 17:00*

V dalším vydání akce s názvem Playground se můžeme těšit na jednu z nejdůležitějších a hudebně nejzajímavějších boskovických DJ crews. Čeká nás pestrá směsice rytmů sahajících od reggae, dancehallu a ska přes trap, grime, bassline až po různé odnože dnb.

### Koncert duchovní hudby

*Kostel sv. Jakuba Boskovice, 15. září 18:00*

Dalším bodem programu celoročních oslav 100. výročí narození kardinála Tomáše Špidlíka bude v neděli 15. září koncert duchovní hudby v boskovickém kostele sv. Jakuba. Vystoupí smíšený pěvecký sbor Janáček pod vedením Františka Ostrého, Svatojánský chrámový pěvecký sbor Svitávka pod vedením Tomáše Pléhy a Chrámový sbor u sv. Jakuba v Boskovicích pod vedením Jiřího Pohla.

### Otakar Kubín – Othon Coubine, Boskovice – Paříž – Simiane, 1883–1969

*Muzeum regionu Boskovicka, 19. září 17:00*

Ve čtvrtek 19. září v 17 hodin se bude v Muzeu regionu Boskovicka konat vernisáž výstavy k příležitosti padesátiletého výročí malíře, sochaře a grafika Otakara Kubína. Výstava je připravená ve spolupráci Muzea regionu Boskovicka a Moravské galerie v Brně, úvodní slovo pronese kurátor výstavy Petr Ingerle, kulturní program obstarají studenti Gymnázia Boskovice a boskovická klavíristka Kristýna Znamenáčková. Otakar Kubín se narodil v Boskovicích, patří mezi nejvýznamnější světové výtvarníky 20. století, byl členem skupin Osma, Umělecká beseda a Spolek výtvarných umělců Mánes a ve své tvorbě byl ovlivněn především neoklasicismem a kubismem.

### Troy Redfern & The BladderStones

*Zámecký skleník Boskovice, 25. září 19:00*

Koncertem britského bluesrockového kytaristy začíná ve středu 25. září v boskovickém zámeckém skleníku cyklus Jazz and Blues 2019/20. Troy Redfern je inspirován Johnnym Winterem, Frankem Zappou, Screamin' Jay Hawkinsem nebo Cpt. Beefheartem, jeho styl by se dal označit jako dirty-psychedelic blues. Na boskovickém koncertě ho doprovodí česká skupina The BladderStones, bluesové crossoverové power trio, které tvoří kytarista Tomáš Frolík, baskytarista Johnny Jůdl a bubeník Michal Nosek.

### Bowie in Context

*Prostor, 26. září 19:00*

První z cyklu přednášek Hudební exkurze v boskovickém Prostoru bude zaměřena na kompletní kariéru Davida Bowieho s důrazem na charakterizaci stylových období zpěváka, který bývá také označován jako „chameleon rocku“, a na spolupráci s různými dalšími hudebními osobnostmi. Stručně budou představena i díla, z kterých Bowie ve svých písních cituje nebo která ho k napsání konkrétních věcí inspirovala.

### Už jsme doma

*Prostor, 27. září 20:00*

Kapela Už jsme doma byla založena v roce 1985 v Teplicích, od té doby zaznamenala spoustu personálních obměn. Její styl je velmi obtížně zařaditelný – kořeny má především v punku a avantgardní hudbě, ale absorbuje i vlivy dalších nejrůznějších žánrů. Po roce 1989 kapela slavila světové úspěchy, koncertovala v Americe, Japonsku nebo na Novém Zélandě. V současné době kapela hraje ve složení Miroslav Wanek – zpěv, kytara, klávesy; Pepa Červinka – basová kytara, zpěv; Adam Tomášek – trubka, zpěv; Vojta Bořil – bicí. Za nehrajícího člena kapely je považován také výtvarník Martin Velíšek. Boskovičtí posluchači kapelu znají z několika ročníků festivalu Boskovice, koncert této legendární kapely v Prostoru je velkou kulturní událostí letošního podzimu.

### Husí slavnosti 2019

*Letní kino Boskovice, 28.–29. září*

Husí slavnosti, které mají připomínat někdejší proslulost boskovických husí, ceněných zejména na vídeňských trzích, bývají tradičně spojeny s bohatým hudebním programem. Z letošních vystupujících interpretů přijali pozvání například Spirituál kvintet, Lenny, −123 min., Mňága a Žďorp nebo Kamelot, místní a regionální hudební scénu zastoupí dechové soubory Boskověnka a Boskovická kapela nebo folková kapela Od ucha k uchu.
