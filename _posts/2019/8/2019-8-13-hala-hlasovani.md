---
title: Hrozí, že hlasování o hale skončí patem
perex: "Dnes jsou na stole dvě varianty: hala na Hybešově a hala na Sušilově, vedle čehož však je stále platné usnesení z roku 2015, že má sportovní stánek vyrůst v areálu Červená zahrada. Má některá z variant šanci zvítězit?"
cover-photo: https://i.ohlasy.info/CLS88FZ.jpg
author: Marek Osouch
category: názory a komentáře
tags:
    - sportovní hala
    - sport
    - politika
---

*Nejméně šestnáct let se vede v Boskovicích debata se sportovci o tom, kde by měla stát nová sportovní hala. Dnes jsou na stole dvě varianty: hala na Hybešově a hala na Sušilově, vedle čehož však je stále platné [usnesení z roku 2015](https://ohlasy.info/clanky/2015/12/zastupitelstvo.html), že má sportovní stánek vyrůst v areálu Červená zahrada.*

{% photo caption="Boskovické zastupitelstvo, ilustrační foto" src="https://i.ohlasy.info/CLS88FZ.jpg" author="Tomáš Trumpeš" %}

I když s poslední variantou, umístěním v Červené zahradě, vlastně nikdo z boskovické koalice nepočítá, zdá se čím dál více pravděpodobné, že čtyři roky staré usnesení zůstane i po zářijové schůzi zastupitelů nadále v platnosti. Boskovičtí zastupitelé jsou totiž rozděleni tak, že jejich hlasování může skončit patem.

U varianty Sušilova by měla hala vzniknout místo tělocvičen základní školy s propojením do jízdárny. Toto umístění, se kterým [přišly v minulém volebním období na setkání samy sportovní oddíly](https://ohlasy.info/clanky/2017/05/hala-susilova.html), chce prosadit z koaličních stran nepřekvapivě sdružení Sportovců. Na své straně mají s výjimkou KSČM, která nebude hlasovat ani pro jednu variantu, nejspíš prakticky celou opozici. Jenže to jim nestačí. Opoziční sociální demokraté, lidovci a piráti se sice podle svých vyjádření ve výběru mezi aktuálními dvěma variantami kloní k Sušilově, ale mají s koaličními Sportovci dohromady pouze dvanáct hlasů.

Při pohledu na halu na Hybešově, kde by hala vyrostla v areálu střední školy v sousedství bytových domů Na Výsluní, je zastáncem této lokality v prvé řadě koaliční hnutí ANO, které s touto variantou [přišlo už také v minulém volebním období](https://forum.ohlasy.info/t/sportovni-hala-na-hybesove/117). Teď ji tlačí dál a získalo na svoji stranu celkem logicky kolegy z koaliční TOP 09, jejímž zastupitelem je i Pavel Vlach, ředitel střední školy na Hybešově, který o nové kryté sportoviště v areálu své školy velmi stojí.

A na své straně má hnutí ANO nejspíš i celou ODS, která však ještě ve volebním programu slibovala stavbu haly na Sušilově. Stejně tak ji preferovala zmíněná TOP 09. Občanští demokraté se teď oficiálně nechtějí k tématu vyjadřovat, nicméně někteří oslovení zastupitelé se jasně vyslovili pro Hybešovu. Tento postoj má pravděpodobně i starosta Jaroslav Dohnálek, jenž v minulosti naznačil, že nechce kvůli hale bourat tělocvičny. Příznivci Hybešovy mají ovšem také pouze dvanáct hlasů.

Každý blok hájí své argumenty jako ty zásadní a ostatní vlastně pomíjí – Hybešovu prosazují slovy, že jde o stavbu na zelené louce bez nutnosti bourání tělocvičen, přičemž vznikne další prostor pro sport, naopak pro Sušilovu vytahují zastánci pozitiva v podobě většího areálu spojeného s jízdárnou bez nutnosti řešit spory s obyvateli Výsluní, [kteří chtějí stavbu haly na Hybešově blokovat](https://forum.ohlasy.info/t/vyber-lokality-pro-sportovni-halu/325/55), stejně jako v minulosti obyvatelé Bílkovy halu na Slovákově.

Ani jedné skupině nepomůže případný třináctý hlas radního Jaroslava Oldřicha za Boskováky, který tvrdí, že ještě není rozhodnut, ke komu se přidá. K většině je totiž v boskovickém zastupitelstvu potřeba čtrnáct hlasů. A komunisté budou podle Vladimíra Farského trvat na tom, že hala má stát v Červené zahradě a jinou variantu nepodpoří. Pokud tedy někdo z jedné či druhé strany barikády „nepřeběhne“, je možné, že se v září na zastupitelstvu žádná z variant neschválí a diskuze o hale budou pokračovat dál.
