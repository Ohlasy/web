---
title: Radní se na hale neshodli, rozhodnutí nechali na zastupitelstvu
cover-photo: https://i.ohlasy.info/TfElSy9.jpg
perex: Boskovická městská rada nakonec ani nehlasovala o tom, kde by měla stát nová sportovní hala. Dvě diskutované varianty předloží 10. září zastupitelům a rozhodnout mají oni.
author: Tomáš Trumpeš
category: zpravodajství
---

*Boskovická městská rada nakonec ani nehlasovala o tom, kde by měla stát nová sportovní hala. Dvě diskutované varianty – na Hybešově a na Sušilově ulici – předloží 10. září zastupitelům a rozhodnout mají oni. Starosta města Jaroslav Dohnálek (ODS) nevylučuje, že shodu nenajdou ani zastupitelé.*

{% photo src="https://i.ohlasy.info/TfElSy9.jpg" caption="Jaroslav Dohnálek" author="Tomáš Znamenáček" %}

„Otázkou sportovní haly už jsem do značné míry vyčerpán,“ komentoval situaci starosta Jaroslav Dohnálek na tiskové konferenci a připomněl, že on osobně už se otázkou sportovní haly zabývá od roku 2005. Diskuse o hale byla podle něj na jednání rady dlouhá. Shodu nalezli radní na tom, že chtějí, aby zastupitelstvo revokovalo usnesení z minulého volebního období, že hala má stát v Červené zahradě. Dát doporučení jedné z nyní připravovaných variant, jak vedení města dříve avizovalo, to už se radním vydiskutovat nepodařilo. Nakonec tedy pouze uložili předložit zastupitelům obě varianty.

Návrh na zrušení aktuálně platného usnesení o hale v Červené zahradě starosta komentoval slovy, že jde primárně o zrušení konkrétního záměru, aby hala stála na místě takzvaného Dvořáčkova mlýna. Pokud by totiž stála tam, znemožní se v areálu vybudování atletického oválu, a to i v případě, že by se vykoupily další pozemky. A ovál podle vedení města do Červené zahrady patří. V budoucnu by však na jiném místě mohla sportovní hala v Červené zahradě vyrůst. „Ten areál je potřeba nachystat na to, že se tam bude třeba třicet let stavět,“ uvedl starosta Dohnálek.

Usnesení o tom, že rada předkládá zastupitelům dvě další varianty k rozhodnutí, podle starosty vypadá velmi jednoduše, ale vedla k němu obtížná cesta. „Nedovedete si představit to úsilí, které k tomu vedlo,“ komentoval jednání rady, ve které kromě ODS zasedá ještě hnutí ANO, Sportovci, TOP 09 a Boskováci. Samotná rada o jednotlivých variantách nakonec vůbec nehlasovala. Nechat rozhodnutí na zastupitelstvu jakožto nejvyšším orgánu města bez snahy protlačit některou z variant je podle starosty nejdemokratičtější cesta. Ani svým zastupitelů z ODS prý strana nenařizuje, jak mají hlasovat.

Starosta připustil, že mimo dvou variant existuje ještě třetí možnost, totiž že se zastupitelé nedokážou shodnout a nenajde se potřebných 14 hlasů ani pro jednu z lokalit. „Když není na ničem shoda, nedá se nic realizovat,“ komentoval, co by takový výsledek znamenal. Hala pro něj představuje jen jedno z témat, které řeší. „A přiznám se, není to moje nejhlavnější téma,“ dodal. Nejnutnějších 14 hlasů pro schválení jedné z variant by mu stačilo, širší shoda podle něj není nutná. „Respektuji usnesení zastupitelstva, které je platné ze zákona, a je mi úplně jedno, jestli je schválené sedmadvaceti nebo čtrnácti hlasy,“ vyjádřil se Jaroslav Dohnálek.

Neurčitě se vyslovil k tomu, jestli situace okolo haly, kdy minimálně oba místostarostové – Lukáš Holík za ANO a Radek Mazáč za Sportovce – veřejně deklarovali rozdílné názory, může ohrozit samotné pokračování koalice: „Neříkám, že nemůže, a neříkám, že může. Nevylučuji vůbec nic.“ Vlastní názor na umístění sportovní haly starosta oznámí až v diskusi zastupitelům.

Pokud by se variantu vybrat nepodařilo, hrozí, že oproti plánům nynější koalice by se se stavbou haly do konce volebního období nemuselo ani začít. Starosta Jaroslav Dohnálek podle svých slov nepředpokládal, že by toto téma mělo přinést větší kontroverze. „Člověk míní, život mění. Za svou osobu říkám, že i po tom všem, co teď okolo haly probíhá, to nepovažuji za žádný pupek světa. Věnuji se jiným věcem a jestli hala nebude, tak asi není až tak potřebná. Třeba jsem se na začátku volebního období mýlil,“ zakončil starosta své vyjádření s tím, že svoje největší úsilí hodlá s klidným svědomím napřít jinam, především do dopravních investic. Děním kolem haly je podle svých slov unaven až znechucen.
