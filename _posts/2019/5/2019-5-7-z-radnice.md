---
title: "Z radnice: sociální byty, parkování na Července, bourání tělocvičen"
perex: Novinky z boskovické radnice, které vedení města oznámilo po zasedání městské rady na samém konci dubna.
cover-photo: https://i.ohlasy.info/CK6jvQzl.jpg
author: Tomáš Trumpeš
category: zpravodajství
tags:
    - sportovní hala
    - politika
---

*Novinky z boskovické radnice, které vedení města oznámilo po zasedání městské rady na samém konci dubna. Přinášíme výběr toho nejzajímavějšího se stručnými komentáři vedení města z tiskové konference.*

{% photo src="https://i.ohlasy.info/CK6jvQz.jpg" caption="Kontejnery U Vážné studny, které by mohly být nahrazeny podzemními" author="Tomáš Znamenáček" %}

### Nové sociální byty

Město Boskovice dokončuje výstavbu tří nových sociálních bytů na Masarykově náměstí nad prodejnou Atosu. Mají výměru 27, 37 a 57 metrů čtverečních. Rada města schválila nová pravidla na přidělování těchto bytů, aby odpovídala podmínkám dotace z Integrovaného regionálního operačního programu, z něhož bude vybudování bytů financováno. Přetlak zájemců očekává vedení města spíše velký.

### Parkování na Července

Na příjezdové cestě ke koupališti na Červené zahradě v úseku od vjezdu do kempu u Dvořáčkova mlýna po kuželnu už bude možné parkovat jen na jedné straně. Hlavní důvod je, aby byla zachována průjezdná šířka pro vozidla záchranné služby. Kapacita parkování v areálu se ale zvětší díky tomu, že město vykázalo kamiony z parkoviště na Dukelské a budou zde tedy moci parkovat návštěvníci koupaliště.

### Opravy chodníků

Velkoplošné opravy chodníků letos město naplánovalo za téměř dva miliony korun. A vybrány už byly konkrétní lokality: chodník na ulici Komenského, na Sokolské, na Palackého náměstí, na Bílkově a na ulici Ludvíka Vojtěcha.

### Parkování u pošty a za finančním úřadem

Rada města schválila omezení parkovací doby na dvou místech: u pošty a za finančním úřadem. Na deseti parkovacích místech u silnice od vodáren k poště bude nově možné stát v pracovní dny od 8 do 18 hodin a v sobotu od 9 do 12 hodin maximálně jednu hodinu. Na parkovišti za finančním úřadem pak v pracovní dny od 7 do 17 hodin maximálně dvě hodiny. Technicky budou místa řešena jako parkoviště s parkovacím kotoučem, což je v Boskovicích novinka. Dodržování omezené parkovací doby bude kontrolovat městská policie, systém by měl začít fungovat po schválení státní policií.

### Oprava parku na Bělské

Rekonstruovat se bude park na Bělské ulici. Vznikne zde pět parkovacích stání, opraví se chodníky a část asfaltového povrchu; vysadí se zde keře a doplní mobiliář, opraví se betonové plochy a znovu se zde umístí herní prvky. Vše by mělo být hotovo do 20. července. Prostranství se upravuje také v souvislosti s umístěním nového Památníku kardinála Špidlíka.

### Světla na zimním stadionu

Rada spustila také zadávací řízení na výběr dodavatele nového osvětlení zimního stadionu. V rozpočtu je na ně vyhrazeno 2,8 milionu korun, za které by stadion měl dostat svítidla, která jsou plně regulovatelná a umožňují regulaci svítivosti podle okamžitých požadavků – úklid ledu, rekreační sport, popřípadě tréninkový režim. Navíc v případě výpadku proudu dosahují požadovaného výkonu okamžitě po obnovení dodávky. Výměna by měla proběhnout během letních měsíců.

### Podzemní kontejnery U Vážné studny

V návaznosti na [debatu na zastupitelstvu](https://ohlasy.info/clanky/2019/04/zastupitelstvo.html) o umístění podzemních kontejnerů na náměstí U Vážné studny upřesnil místostarosta Lukáš Holík (ANO), že vedení města zatím nemá stanovisko památkářů ani komise pro městskou památkovou zónu. „Zatím to byla pouze myšlenka, že by to tak šlo řešit a zajímal mě názor občanů. Cítím, že ze strany památkářů by neměl být problém, v jiných městech jsou podzemní kontejnery i v centrech běžné, a to třeba i v Českém Krumlově,“ vyjádřil se Lukáš Holík.

### Varianty lokality pro halu

Ke sportovní hale starosta Jaroslav Dohnálek (ODS) uvedl, že koaliční jednání probíhají. Plánuje se také seminář pro všechny zastupitele, jednání se sportovními kluby a veřejná diskuse. Vedení města nyní vede debatu s Jihomoravským krajem o věcném břemeni, kterým by byla hala zatížena v případě stavby na Hybešově ulici na pozemku, který by městu kraj bezúplatně převedl. Za to by požadoval možnost využití haly ze strany národohospodářské školy. Přesná podoba tohoto břemene je právě předmětem jednání. Kraj naopak nepožaduje dorovnání cenou pozemku darováním budovy O2.

V případě stavby na Sušilově ulici by bylo nutné zbourat dvě stávající tělocvičny základní školy. Starosta Jaroslav Dohnálek nechtěl říct, jestli to pro něho představuje zásadní překážku pro souhlas s touto variantou. „Svůj názor v tuto chvíli neřeknu, ale mám ho. Nechci nikoho ovlivňovat,“ uvedl starosta s tím, že chce, aby se nejprve projevili ostatní koaliční politici a nikdo se neschovával za názor starosty. „Naznačím, že kdyby toho bourání nebylo, je to o hromadu jednodušší. A nejsem sám, kdo si toto myslí,“ dodal Jaroslav Dohnálek. Výhody a nevýhody vidí u obou variant a rozhodnutí bude podle něj také politické. Jasně se naopak vyjádřil Lukáš Holík. „My jsme na osmdesát procent rozhodnutí. Zatím mě nepřesvědčil žádný argument, abych se smířil s tím, že by ty dvě školní tělocvičny měly být zbourány,“ uvedl místostarosta za hnutí ANO.

### Oprava letního kina

Město stále nemá oficiálně povoleno skácet v letním kině stromy, které brání další etapě oprav areálu. Má však ústní příslib, že to bude možné, proto počítá s následujícím postupem: v rozpočtu je pro letošek vyhrazeno 12 milionů, ty se však nejspíš nestihnou utratit. Letos by se proto proinvestovala pouze část, nicméně vysoutěžit by se mohlo kompletní dokončení rekonstrukce, která by pokračovala v příštím roce, jakmile to počasí dovolí. Pro sezónu 2020 by tak letní kino mělo již být připraveno zcela opravené.

### Jednání nemocnice s Tomášem Julínkem

Městská rada, která je zároveň valnou hromadou boskovické nemocnice, přímo neřešila finanční vypořádání s Tomášem Julínkem, kterého podle soudu neoprávněně z nemocnice vyhodila bývalá starostka a krátkodobě jednatelka nemocnice Hana Nedomová (ČSSD). Podle starosty Jaroslava Dohnálka není na radě, aby se tím zabývala, ale jednání i rozhodnutí ponechá zcela na jednateli. Vedení města má informace, že jednání probíhají a že ve hře je znovu i mimosoudní vypořádání. Nyní se vyrábějí další posudky. „Chceme být pouze informování, rozhodnout musí jednatel,“ uvedl starosta. Jednání se podle něj posunula a exnáměstek Julínek slevil na svých požadavcích ohledně mimosoudního vyrovnání. Případ by měl být uzavřen ještě letos, pokud by nedošlo k dohodě, věc by se vrátila před soud.

### Nespokojenost s CZT

Vedení města je nespokojeno s cenou, kterou nakonec po [dohodě o výši nájmu uzavřené na konci loňského roku](https://ohlasy.info/clanky/2018/12/cena-tepla.html) vyčíslil provozovatel boskovického centrálního zásobování teplem (CZT). „Došlo k podnětu na Energetický regulační úřad,“ informoval starosta Dohnálek. Firma ZT Energy s vedením města podle jeho vyjádření moc nekomunikuje a je možné, že celou věc bude muset rozhodnout právě ERÚ. Příští rok chce město celý systém převzít, provozovat by ho měly městské Služby. V tu dobu bude také splacen úvěr za rekonstrukci, kterým byl systém zatížen. Cena za teplo by tak uživatelům měla výrazně klesnout.