---
title: Jak jsme volili v eurovolbách
cover-photo: https://i.imgur.com/0YDQN9Kl.jpg
author: Tomáš Trumpeš
category: zpravodajství
---

*Volby do Evropského parlamentu jsou za námi. Kromě celostátních výsledků se můžeme podívat, jak volily Boskovice, region, kraj a co nám tato čísla říkají o podpoře jednotlivých stran.*

{% photo src="https://i.imgur.com/0YDQN9K.jpg" caption="Volby do Evropského parlamentu" author="Tomáš Znamenáček" %}

Nejprve si zopakujme celostátní výsledky. Zvítězilo hnutí ANO, jakožto dominantní síla české politiky však tentokrát nedosáhlo oslnivé podpory – volilo je 21 procent voličů a hnutí získalo 6 mandátů. Na druhém místě skončila ODS se 14,5 procenty a ziskem čtyř mandátů. O půl procenta za ODS skončili Piráti, malý rozdíl v procentech však znamená, že Piráti mají europoslance pouze tři. Spojení se vyplatilo uskupením STAN , TOP 09 a dalších menších stran – vyneslo jim přes 11,5 procent a rovněž tři mandáty.

Nad hranici 5 procent se dostala ještě SPD Tomia Okamury s 9 procenty a dvěma mandáty; lidovci se 7 procenty a dvěma mandáty a podobně komunisté s necelými 7 procenty a jedním mandátem. Voleb se zúčastnilo 28,72 procent voličů, což je o 10 procentních bodů více než před pěti lety a jedná se o vůbec nejvyšší účast u českých eurovoleb, jakkoli je oproti volbám do sněmovny či přímé prezidentské volbě stále výrazně nižší. Debaklem skončily především pro sociální demokracii, který nepřekročila potřebných 5 procent hlasů a skončila bez mandátu se ziskem 3,95 procent hlasů.

### Boskovice

Podobně katastrofální výsledek utrpěla ČSSD i v Boskovicích. Před pěti lety zde volby vyhrála se ziskem necelých 20 procent hlasů. Tentokrát ani zde nedosáhla na 5 procent, volilo ji pouze 4,72 procent lidí, kteří k volbám přišli. Konkrétně to znamená, že v roce 2014 dalo ČSSD v Boskovicích svůj hlas 325 lidí, letos při o polovinu větší celkové účasti jen 118.

Zmiňovaná účast činila ve městě 27,25 procent, zatímco před pěti lety to bylo jen 17,64 procent.

Stejně jako na celostátní úrovni vyhrálo i v Boskovicích hnutí ANO, ale nepřekročilo hranici 20 procent hlasů, byť těsně. Hnutí Andreje Babiše přitáhlo k eurovolbám v Boskovicích dvakrát tolik svých příznivců než před pěti lety.

Poměrně silnou pozici mají v Boskovicích evidentně Piráti. Skončili druzí, i když třetí ODS porazili jen o dva hlasy. Obě strany získaly ve městě necelých 14 procent hlasů. Jen těsně za Piráty a ODS skončili lidovci – KDU-ČSL dostala v Boskovicích necelých 13 procent hlasů.

Ve městě rovněž uspěla ještě SPD s necelými 10 procenty hlasů a komunisté s více než 7,5 procenty hlasů a s podobným výsledkem koalice STAN  a TOP 09, která za komunisty zaostala o tři hlasy.

### Okres a kraj

Změny voličské přízně lze dobře pozorovat na okresní úrovni. Volby zde vyhrálo hnutí ANO, které před pěti lety skončilo až čtvrté. Minule vítězní lidovci skončili druzí, ale z 21 procent se propadli na 14 procent hlasů.  I na okresní úrovni porazili Piráti ODS a skončili zde třetí. A samozřejmě i zde se projevil totální neúspěch sociálních demokratů – před pěti lety druzí s necelými 17 procenty, letos i na okrese Blansko těsně pod pětiprocentní hranicí.Volební účast překročila na okrese 30 procent.

Podobné výsledky vidíme i v kraji. Opět vyhrálo ANO a minule vítězní lidovci se propadli o pět procent hlasů, což na krajské úrovni znamená propad až na čtvrté místo. Jihomoravská ODS dokázala těsně porazit Piráty, strany skončily na druhém a třetím místě. ČSSD, která před pěti lety svedla velmi vyrovnaný souboj s hnutím ANO, získala ve své bývalé krajské baště jen něco přes 4 procenta hlasů.

### Další místa v regionu

Závěrem ještě přehled výsledků v dalších městech a větších obcích na Boskovicku. V Letovicích vyhrálo ANO, následováno lidovci, Piráty a občanskými demokraty. Alespoň zde překročila ČSSD pětiprocentní hranici. Ve Velkých Opatovicích vyhrálo ANO s více než 22 procenty, ale následovali je komunisté se ziskem přes 16 procent hlasů. Teprve pak se opět seřadili lidovci, Piráti a ODS.

V Kunštátě vyhráli volby lidovci s necelými 20 procenty hlasů, ANO skočilo až čtvrté. Předběhli je Piráti a ODS, mezi kterým byl tentokrát rozdíl jediného hlasu ve prospěch Pirátů. ČSSD, která v Kunštátě na podzim opanovala komunální volby, zde získala něco přes 7 procent hlasů. V Lysicích si hnutí ANO vítězství podrželo, uspělo zde podobně jako ve Velkých Opatovicích s více než 22 procenty. Druhá byla ODS, třetí Piráti a až čtvrtí lidovci.

Lidoveckou baštou zůstává Olešnice. KDU-ČSL zde zvítězila s 31 procenty hlasů. O druhé a třetí místo se dělí se stejným počtem hlasů ANO  a Piráti. Ve Svitávce získalo ANO 27 procent hlasů, druzí byli Piráti a třetí Okamurova SPD.
