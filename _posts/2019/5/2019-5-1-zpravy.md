---
title: Zpravodajský přehled za duben
cover-photo: https://i.imgur.com/nBpqTX2l.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v dubnu na Boskovicku událo.*

{% photo src="https://i.imgur.com/nBpqTX2.jpg" caption="Model domu U Koupadel podle návrhu Smiljana Radiće" author="Tomáš Znamenáček" %}

Chilský architekt Smiljan Radić v Boskovicích [osobně představil svůj návrh na zastavění proluky U Koupadel](https://ohlasy.info/clanky/2019/04/radicova-koupadla.html). Radićově návštěvě v České republice i jeho návrhu „Noemovy archy“ pro Boskovice se věnovala řada celostátních médií.

Byla zahájena [turistická sezóna](https://boskovice.cz/turisticka-sezona-v-boskovicich-byla-zahajena/d-35986).

Ke [čtvrtému jednání se sešli boskovičtí zastupitelé](https://ohlasy.info/clanky/2019/04/zastupitelstvo.html). Schůze se protáhla na více než tři hodiny a opozice poprvé ukázala, že nechce novému vedení města jen pasivně přihlížet.

Byly schváleny změny regulačního plánu na ulicích Kapitána Jaroše a na Sušilově. Změny byly nutné kvůli připravované nové knihovně v budově ZZN a zvažované sportovní hale na Sušilově.

Zastupitelé schválili také záměr pořízení třetí změny územního plánu.

Rozhodnutí o stavbě a umístění sportovní haly v Boskovicích se opět posune. Vzhledem k [chybě v zákresu nemohli krajští zastupitelé schválit bezúplatný převod pozemků](https://ohlasy.info/clanky/2019/04/hala-odklad.html) na Hybešově ulici, kde se stavba haly zvažuje. 

Městu dorazily v dubnu první asi tři miliony z dotace na centrum polytechnické výchovy. Proinvestováno už bylo přes 36 milionů. Peníze z dotace na stavební část byly poníženy o deset procent, a to kvůli chybám ve výběrovém řízení. Toto ponížení město rozporuje.

Boskovičtí Piráti [představili veřejnosti na setkání na radnici základní myšlenku a fungování takzvaného participativního rozpočtu](https://ohlasy.info/clanky/2019/04/participativni-rozpocet.html).

Nového vodovodu a jednotné splaškové a dešťové kanalizace se [dočkají Milánovy a Podlesí](https://ohlasy.info/clanky/2019/04/z-rady.html). Stavba začne ještě letos a připravuje ji město ve spolupráci se Svazkem vodovodů a kanalizací.

Rada schválila rozdělení dotací v oblasti kultury a volnočasových aktivit. Už příští rok by podle místostarosty Lukáše Holíka (ANO) měly být dotace rozdělovány podle nových pravidel, která začne již nyní připravovat grantová komise s přispěním komise kulturní.

Ředitel David Krátký připravil pro radní svou vizi reorganizace městské policie a ti schválili její první etapu.

Kamenné kašny na Masarykově náměstí a U Koupadel budou zrestaurovány. Náklady ve výši 175 tisíc kompletně pokryje dotace z ministerstva kultury. Práce začnou v polovině června.

Boskovice z konkursu bývalého majitele solární elektrány AKAM Bosko [nic nezískaly](https://ohlasy.info/clanky/2019/04/akam-konkurs.html).

Workoutové hřiště [vznikne vedle sportovního hřiště na ulici Komenského](https://ohlasy.info/clanky/2019/04/z-rady-2.html), mezi prvním a druhým bytovým domem. 

Letošní akce Ukliďme Česko! se v sobotu 6. dubna v Boskovicích zúčastnil [rekordní počet dobrovolníků](https://boskovice.cz/letosni-uklid-byl-rekordni-dekujeme/d-36007).

Na Masarykově náměstí vznikla z telefonní budky [KnihoBudka](https://ohlasy.info/clanky/2019/04/z-rady-2.html).

Ještě celý letošní rok by podle informací, které má vedení města, měla probíhat oprava hráze boskovické přehrady.

V Boskovicích proběhla letos poprvé část [festivalu Jeden svět](https://ohlasy.info/clanky/2019/04/jeden-svet.html).

Na gymnáziu vznikla zdařilá [inscenace z deníků Jana Zábrany](https://ohlasy.info/clanky/2019/04/divadlo-zabrana.html), se svým Divadélkem poezie ji připravila pedagožka a režisérka Věra Prosová.
