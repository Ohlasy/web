---
title: Nový majitel pozemku na Absolonově dál brání propojení s cestou ke hřbitovu
perex: "Ani po 20 letech od ukončení výkupů a směn pozemků není Absolonova ulice průjezdná a zřejmě ani nebude: klíčový pozemek odmítá jeho nový majitel městu prodat."
cover-photo: https://i.imgur.com/QkeN1Q1l.jpg
author: Marek Osouch
category: zpravodajství
tags: doprava
---

*Ani po dvaceti letech od ukončení výkupů a směn pozemků není Absolonova ulice průjezdná. Stále chybí poslední metry – a budou i nadále, protože klíčový pozemek odmítá jeho nový majitel městu prodat.*

{% photo src="https://i.imgur.com/QkeN1Q1.jpg" caption="Konec Absolonovy ulice" author="Tomáš Trumpeš" %}

V klidné ulici na okraji Boskovic s výhledem na les Doubravy bydlí někteří už takřka patnáct let. Pozemky pro ulici posléze pojmenované po badateli v Moravském krasu Karlu Absolonovi začalo město vykupovat už v roce 1996, jenže dodnes ulice není průjezdná, jak se původně předpokládalo.

Sto třicet metrů před cestou vedoucí ke hřbitovu ulice končí a k silnici už vede jen pole. Důvodem byla v minulosti neústupnost někdejšího majitele, zemědělce Jiřího Rampáčka, který pozemky nechtěl prodat. Ovšem po letech povolil a v roce 2018 parcely získaly nové vlastníky. Není jimi ale město, které o ně roky usilovalo a i podle územního plánu z roku 2015 a následně zpracované územní studie stále plánuje cestu protáhnout až k ulici Svatopluka Čecha. Novými majiteli jsou soukromníci.

„Rozhodnutí pana Rampáčka prodat část pozemků partnerovi své vnučky a zbytek panu Dvořákovi město těžko může ovlivnit. Pan Rampáček pozemky veřejně nikomu nenabízel a město na zvonění u dveří Rampáčků nemá kapacity,“ reagoval vedoucí odboru správy majetku městského úřadu Pavel Musil na dotaz, zda město nepromarnilo možnost získat potřebné pozemky k propojení obou ulic.

Jedním z nových majitelů se stal Vojtěch Havíř; ze slov Pavla Musila lze vyvodit, že se jedná o zmiňovaného partnera vnučky Jiřího Rampáčka, který chce na konci Absolonovy po pravé straně ve směru od ulice K Lipníkům scelit pozemky na stavební parcelu. K tomu však potřebuje získat některé pozemky města, a tak společně začali jednat.

Původně ještě s minulým vedením, se kterým bylo domluveno, jaké pozemky si vzájemně vymění. Záměr schválili zastupitelé, ale než došlo k potvrzení směny prostřednictvím smlouvy, změnilo se vedení Boskovic, které začalo s Vojtěchem Havířem jednat znovu. Chtělo od něj získat směnou ještě část dalšího pozemku, který potřebuje k prodloužení ulice.

{% photo src="https://i.imgur.com/B9gLQ4J.png" author="Mapy.cz" %}

„Nově bylo dohodnuto, že z důvodu možnosti budoucího propojení ulice Absolonovy s cestou, která vede ke hřbitovu, se smění ještě část dalšího pozemku, aby se v budoucnu mohlo plynule navázat,“ vysvětloval změnu směny na schůzi zastupitelů letos v únoru Pavel Musil. Na doplnění směny Vojtěch Havíř přistoupil a zastupitelé v červnu schválili i smlouvu. Čeká se jen na podpisy jednotlivých stran.

Jenže zásadní pozemek, který město k dokončení ulice potřebuje, stále nevlastní. Jedná se o parcelu, která přímo navazuje na končící silnici a bez které město ulici k cestě na hřbitov nemá šanci dovést. „Bohužel tam zůstává pořád ještě jeden majitel, vůči kterému díky této směně získáme dobrou vyjednávací pozici,“ doplnil na únorovém zastupitelstvu Pavel Musil.

Parcela patří od roku 2018, kdy ji koupil od Jiřího Rampáčka, Tomáši Dvořákovi, majiteli boskovické lékárny Magistr Tom. Ten však o nějakém případném prodeji městu nechce ani slyšet. „Neplánuji to prodat, naopak chci, aby byla ulice nadále slepá, aby zde byl klid a zůstalo vše, jak je to dnes. Jinak hrozí, že by si tu jiní zkracovali cestu, třeba z westernu,“ vysvětlil Dvořák svůj postoj s tím, že pozemek chtěl získat právě proto, aby se cesta nemohla dotáhnout do konce. „S původním majitelem jsem o odkupu jednal už roky,“ doplnil.

Jednání mezi městem a Tomášem Dvořákem ovšem i přes slova Pavla Musila o dobré vyjednávací pozici města neprobíhají. „Jsou mnohem důležitější lokality k rozvoji, například za nemocnicí, kde město vlastní pozemky,“ řekl vedoucí odboru správy majetku. „Spíše o jednání usiluje pan Pavel Dvořák, který vlastní okolní pozemky a jistě si domyslíte, že tudy vede cesta k získání pozemku pana Tomáše Dvořáka,“ míní vedoucí majetkového odboru. Shoda příjmení vlastníků není náhodná, jsou to bratři. „Brácha tam něco má, ale vůbec nevím, kdy bude stavět,“ řekl Tomáš Dvořák.

Ten chce, aby ulice za jeho domem a u pozemků jeho bratra byla zakončená. Tvrdí, že mu to slíbilo předchozí vedení města. „S minulým vedením jsem byl domluvený, že tam bude konec silnice, že se tam udělá téčko nebo se zkrátka ulice nějak zakončí,“ sdělil.

Bývalá starostka Boskovic Hana Nedomová (ČSSD) ale naopak říká, že nikomu nic neslíbila a sama hned připomíná, že v územním plánu je jasně zakreslené, že ulice by měla být vedená až k silnici na western. O ničem neví ani bývalá místostarostka Dagmar Hamalová (KDU-ČSL), která měla v gesci dopravu.

„To, co mi říkáte, jsou pro mě nové informace,“ poznamenala bývalá starostka k tomu, že už zbývá městu získat jediný pozemek k prodloužení ulice a že jeho majitel nechce městu parcelu prodat. Podobně hovořila i Dagmar Hamalová. „O Absolonově ulici jsem nikdy s nikým nejednala. Z té oblasti se na mě jen obrátili občané z ulice Boženy Němcové kvůli tomu, že ta je dopravou velmi zatížená,“ doplnila exmístostarostka.

I když teď tak město smění pozemky s Vojtěchem Havířem, zatím se podle reakcí Tomáše Dvořáka zdá, že k dokončení výkupů pozemků ani po dvaceti letech nedojde. Navíc i proto, že pro město není prioritou ulici zprůjezdnit.