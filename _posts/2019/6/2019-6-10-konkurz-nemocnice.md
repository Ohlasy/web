---
title: Jediným uchazečem o šéfa nemocnice je současný jednatel Dan Štěpánský
cover-photo: https://i.ohlasy.info/mNiRDK7.jpg
author: Marek Osouch
category: zpravodajství
tags: nemocnice
---

*Jen jedna obálka přišla do boskovické nemocnice s přihláškou na pozici jednatele. Dokument do vedlejší kanceláře odnesl jen dosavadní šéf Dan Štěpánský.*

{% photo src="https://i.ohlasy.info/mNiRDK7.jpg" caption="Dan Štěpánský" author="Tomáš Znamenáček" %}

Do minulého pátku se mohli hlásit uchazeči o post jednatele v boskovické nemocnici, o vedení však nakonec usiluje pouze stávající jednatel Dan Štěpánský. „Můžu potvrdit, že jsem se přihlásil,“ uvedl.

Dan Štěpánský se do křesla jednatele dostal poté, co na tento post [rezignoval Miloš Janeček](https://ohlasy.info/clanky/2019/02/janecek-konci.html), který funkci zastával od konce roku 2015. Své rozhodnutí vysvětlil neshodami s novým vedením města.

I když zároveň městští radní vyhlásili výběrové řízení, jehož vítěz má být novým jednatelem, bezprostředním jmenováním Dana Štěpánského do nejvyšší funkce dali jasně najevo, že u nich má důvěru. „Neobáváme se, byť na nějakou dobu, svěřit nemocnici panu Štěpánskému,“ prohlásil už před časem starosta Boskovic Jaroslav Dohnálek (ODS). 

Dan Štěpánský ještě před svým oficiálním nástupem do funkce jednatele naznačil, že má zájem vést nemocnici déle než do konce června, kdy budou známé výsledky konkurzu. I proto se nakonec přihlásil. Podklady pro výběrového řízení přitom sám sepisoval, čímž ho radní zaúkolovali.

Výběrová komise se tak toto pondělí, kdy se sešla u otevírání jediné obálky, mohla domluvit, že dál nebude ve výběrovém řízení pokračovat, když Štěpánský jako jediný kandidát už dnes nemocnici šéfuje. To se nicméně nestalo. „Pokračujeme v tom, jak jsme si řekli, že budeme postupovat. Myslím, že by to nebylo vhodné,“ míní starosta. Už dříve řekl, že je z jeho pohledu dobré, když nový šéf nemocnice vzejde z výběrového řízení.

Ještě v roce 2013 ale Jaroslav Dohnálek jako starosta společně s ostatními radními jmenovali bez výběrového řízení šéfem nemocnice Dana Navrátila, za což ho posléze někteří politici kritizovali. Dan Navrátil ani před časem nevyloučil, že se pokusí znovu do Boskovic vrátit. Nakonec ale přihlášku nepodal, stejně tak ani nemocniční exnáměstek Tomáš Julínek. Oba v nemocnici skončili za minulého vedení Boskovic v čele s ČSSD.

Doběhnutí konkurzu, kde bude muset Dan Štěpánský představit svůj plán rozvoje boskovické nemocnice, a následné potvrzení ve funkci městskou radou bude pro boskovickou radnici nicméně i lépe obhajitelným krokem, než kdyby konkurz zrušila. A to i přesto, že má koalice ve výběrové komisi většinu. Za městskou radu jako valnou hromadu je v ní sice pouze starosta Jaroslav Dohnálek, nicméně za okresní lékařskou komoru v ní zasedne boskovický zastupitel za ODS Jan Machač a za dozorčí radu její předseda a zároveň bývalý zastupitel za koaliční TOP 09 Petr Fiala. Zbylá dvě místa zůstala na zástupce odborové organizace nemocnice Libora Ivánka a zastupitele za ČSSD Petra Malacha jako představitele nejsilnější opoziční strany v boskovickém zastupitelstvu.
