---
title: Gianniho kulturní výběr na červen
cover-photo: https://i.ohlasy.info/i/ri8rfff.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/zfdlzto.jpg" caption="London Haydn Quartet v Boskovicích vystoupí v neděli 2. června v rámci festivalu Concentus Moraviae" author="archiv festivalu" %}

### Hohřicefest 2019

*Uhřice, 1. června 16:00*

Na hřišti za Uhřicemi u Boskovic se tradičně začátkem června koná festival s názvem Hohřicefest. Organizátoři se letos oproti předchozím ročníkům rozhodli místo dvoudenního programu nabídnout pouze program jednodenní, veškerý hudební program se tedy odehraje v sobotu 1. června. Nejznámějším jménem jsou patrně psychedelic-folkoví Acoustic Fields z Brna, které má mezi účinkujícími nejvýraznější zastoupení – ze stejného města přijedou i kapely Vítr ví, Eniax nebo Ette Anaka. Brněnsko-českobudějovické spojení představuje shoegazeová formace Fotbal a můžeme se těšit na zahraniční hosty ze Slovenska – 52 Hertz Whale z Bratislavy a prešovské Vojdi.

### Ruby Hughes, Quatuor Mosaïques

*Nádvoří zámku Lysice, 1. června 19:00*

První koncert letošního ročníku festivalu Concentus Moraviae se sice odehrál už 10. května v jaderné elektrárně Dukovany, prvním koncertem v našem regionu a zároveň slavnostním zahajovacím koncertem celého festivalu bude vystoupení sopranistky Ruby Hughes a smyčcového kvarteta Quatuor Mosaïques. Na programu budou skladby Josepha Haydna, za které byl soubor Quatuor Mosaïques v minulosti obzvláště oceňován, ale také například komorní úpravy operních hitů Giacoma Pucciniho. V případě špatného počasí bude koncert přesunut do kostela sv. Petra a Pavla v Lysicích.

### Eric Hoeprich, London Haydn Quartet

*Zámek Boskovice, 2. června 19:30*

Následujícího dne se program festivalu Concentus Moraviae přesune do Boskovic, kde zahraje švédský klarinetista Eric Hoeprich společně se smyčcovým kvartetem London Haydn Quartet. Eric Hoeprich vlastní ve své sbírce více než stovku dobových klarinetů, můžeme se tedy nechat překvapit, jak budou v jeho provedení na některý z těchto nástrojů znít skladby Carla Marii von Webera a finsko-švédského skladatele Bernharda Crusella.

### Archeologická vycházka na Hradisko

*Svitávka, 2. června 15:00*

Archeologickou vycházku na Hradisko u Svitávky pod vedením kurátora sbírek letovického muzea [Dr. Antonína Štrofa](http://ohlasy.info/clanky/2019/03/rozhovor-strof.html) bude možné absolvovat v neděli 2. června. Účastníci se by se podle organizátorů měli dozvědět, kdo a jak žil v minulých dobách na návrší, které bylo osídleno už od pravěku a sehrálo významnou roli v historii našeho kraje i celé Moravy.

### Zemlinského kvarteto a hosté

*Slavnostní sál zámku Rájec-Jestřebí, 5. června 19:30*

Skladby Arnolda Schönberga a Leoše Janáčka zazní v rámci festivalu Concentus Moraviae ve středu 5. června ve slavnostním sále státního zámku Rájec-Jestřebí. Zahraje Zemlinského kvarteto, které letos slaví dvacet pět let své kariéry, doplní je Igor Františák na klarinet, Josef Klusoň na violu a Michal Kaňka na violoncello. Uslyšíme mimo jiné první řadu původně klavírních skladeb Leoše Janáčka Po zarostlém chodníčku, zde ovšem v transkripci pro klarinet, housle, violu a violoncello.

### Nekonečný večírrrek

*Muzeum regionu Boskovicka, 7. června 17:00*

Na [nedávno zesnulého](https://ohlasy.info/clanky/2019/03/dan-konecny.html) boskovického rodáka, zpěváka a showmana Daniela Nekonečného budeme mít možnost zavzpomínat v pátek 7. června v prostoru za budovou Muzea regionu Boskovicka. Pozvání přijala kapela Funky Plane Band, program doplní DJs Amma a Gianni B.

### Otevíráme Prostor

*Panský dvůr Boskovice, 7. června 18:00*

Slavnostní otevření [kavárny a kulturního i komunitního centra s názvem Prostor](https://prostor.wtf) nás čeká 7. června od 18 hodin. Hlavním hudebním hostem prvního oficiálního večera v Prostoru bude brněnský elektronický hudební mág Tom Holič, jeho vystoupení doplní DJs z HAZE Movement OldBoy a Nubian. Zároveň bude k vidění výstava Cherubský poutník, sestávající z děl Víta Ondráčka inspirovaných barokními epigramy. Centrum Prostor by mělo v budoucnu nabízet koncerty, divadla, besedy, výstavy, promítání, akce pro děti a další zajímavý program.

### SLAM Poetry Exhibice

*Panský dvůr Boskovice, 8. června 15:00*

Hned následující den po slavnostním otevření kulturního a komunitního centra Prostor se zde koná další akce – již čtvrtý ročník boskovické Slam Poetry Exhibition. Oficiálně potvrzenými účastníky jsou letos Ondřej Hrabal, Caledon, Dani Citrak a Kamila Kamila, zúčastnit se však může kdokoli, kdo k tomu sebere odvahu. Hlavnímu programu bude předcházet workshop s Dr. Filipitchem, který bude i moderátorem celého večera, a dokumentární film o slam poetry s názvem Dokuslam. Závěr večera obstarají DJs OldBoy a Nubian.

### Výstava obrazů Jany Kolmačkové

*Evangelický kostel Boskovice, 9. června 17:00*

Slavnostní zahájení výstavy obrazů Jany Kolmačkové se bude konat v evangelickém kostele v Boskovicích v neděli 9. června. Úvodní slovo pronese básník a prozaik Pavel Kolmačka, v hudebním programu zahrají Irena a Vojtěch Havlovi. Výstavu bude možné vidět do konce roku 2019 při bohoslužbách, koncertech a veřejných akcích, případě jindy po předchozí telefonické domluvě.

### Koloběžkou po Asii

*Sport bar, sportovní hala Svitávka, 12. června, 18:00*

Marek Jelínek je dobrodruh, cestovatel a fotograf, který na své červené koloběžce ujel neuvěřitelných 7850 km z Nového Dillí do Singapuru. Uprostřed chudého Bangladéše navštívil několik škol, kde se stovky dětí učí jenom díky českému charitativnímu projektu. Do Svitávky přijede o své cestě Asií popovídat ve středu 12. června. 

### Doležalovo kvarteto

*Velký salón zámku Lysice, 14. června 19:30*

„Americký“ smyčcový kvartet Antonína Dvořáka a smyčcový kvartet „Listy důvěrné“ Leoše Janáčka v podání Doležalova kvarteta budeme mít možnost slyšet v rámci festivalu Concentus Moraviae ve velkém salónu lysického zámku v pátek 14. června. Členové kvarteta pracovali s nejrůznějšími edicemi i rukopisy obou skladeb a výsledná podoba by prý měla být pro posluchače překvapením.

### David Koller

*Letní kino Boskovice, 15. června 19:00*

Český rockový zpěvák, skladatel a bubeník, známý především jako frontman kapely Lucie, vystoupí v rámci oslav 20. výročí Kulturních zařízení města Boskovice v boskovickém letním kině. Těšit se posluchači můžou na největší hity skupiny Lucie i na Kollerovu sólovou tvorbu. Jako předkapela se představí skupina Vanua 2, která vznikla na počátku roku 2017 spojením hudebníků z kapel Yannick Tevi band a Blue Effect.

### Martinů a Dvořák na zámku

*Zámek Boskovice, 18. června 19:00*

Vystoupení Brněnského akademického sboru pod vedením Dominika Pernici, komorní sestavy Symfonického orchestru města Boskovice pod vedením Tomáše Pléhy, Vachova sboru Moravských učitelek pod vedením Patrika Buchty a Sboru boskovických učitelek se bude konat v úterý 18. června. Na programu budou skladby Petrklíč, Otvírání studánek a Mikeš z hor Bohuslava Martinů a Moravské dvojzpěvy Antonína Dvořáka.

### Vertavo String Quartet

*Zámek Boskovice, 19. června 19:30*

Norské smyčcové kvarteto Vertavo String Quartet představí v neděli 16. června na boskovickém zámku Zazní „nedokončený“ dvouvětý kvartet Edvarda Griega, jediný smyčcový kvartet Maurice Ravela a druhý z tzv. „ruských“ kvartetů Josepha Haydna, známý pod názvem „Vtip“. Koncert se koná v rámci festivalu Concentus Moraviae.

### META4

*Slavnostní sál zámku Rájec-Jestřebí, 19. června 19:30*

Smyčcový kvartet č. 3 Roberta Schumanna a Voces Intimae Jeana Sibelia zazní v rámci festivalu Concentus Moraviae ve středu 19. června na zámku v Rájci-Jestřebí. Kvarteto Meta4 vzniklo v roce 2001 a jeho členy jsou houslisté Antti Tikkanen a Minna Pensola, violista Atte Kilpeläinen a violoncellista Tomas Djupsjöbacka. Toto mezinárodně úspěšné smyčcové kvarteto získalo nespočet uznání a ocenění včetně první ceny v mezinárodní Šostakovičově soutěži kvartet v Moskvě v roce 2004.

### Bigy Fest 2019

*Zámek Letovice, 22. června 15:00*

Na letošním ročníku BiGy Festu, který původně vznikl jako benefiční akce na podporu Biskupského gymnázia v Letovicích, se jako hlavní hudební hosté představí David Stypka & Bandjeez, Terne Čhave, Katarzia & band nebo Atomic Gigolo. Tradičně se můžeme těšit i na DJ stage nebo na doprovodný program sestávající z workshopů, filmových projekcí a besed. Celým festivalem bude provázet herečka a moderátorka Ester Janečková.
