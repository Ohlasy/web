---
title: Zpravodajský přehled za prosinec
cover-photo: https://i.ohlasy.info/rlQoiv0.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

{% photo src="https://i.ohlasy.info/rlQoiv0.jpg" author="Vladimír Friš" %}

Boskovice mají [rozpočet na rok 2019](http://www.ohlasy.info/clanky/2018/12/navrh-rozpoctu.html).

Počtyřiadvacáté se na Štědrý den nalévala na náměstí [polévka pro chudé i bohaté](http://boskovice.cz/polevka-se-u-vanocniho-stromu-nalevala-jiz-po-ctyriadvacate/d-35392). Vydalo se přes 900 porcí a výtěžek činil přes 80 tisíc korun, čímž byl překonán rekord z roku 2015.

Město bude [dotovat cenu tepla v systému Centrálního zásobování teplem](http://www.ohlasy.info/clanky/2018/12/cena-tepla.html), aby nedošlo k jejímu navýšení.

Letní kino získá [digitální projektor](http://www.ohlasy.info/clanky/2018/12/zastupitelstvo.html).

Veřejná doprava pro seniory [už nebude zdarma](http://www.ohlasy.info/clanky/2018/12/zastupitelstvo.html). Seniorům zůstává státní sleva ve výši 75 procent. Jedna cesta po Boskovicích je tak vyjde na dvě koruny.

Vedení města [jedná o možnosti získat pozemky pro sportovní halu](http://www.ohlasy.info/clanky/2018/12/z-radnice.html) u Národohospodářské školy.

Byly vyhlášeny [dotační tituly pro sport, kulturu a volnočasové aktivity](http://boskovice.cz/dotacni-programy-2019/d-35356/p1=30926) pro rok 2019.

V areálu nemocnice vznikne [nová základna pro výjezdovou stanici záchranné služby](https://blanensky.denik.cz/zpravy_region/modernejsi-a-s-lepsim-zazemim-v-boskovicich-vznikne-nova-zakladna-zachranaru-20181214.html).

Byly ustaveny dva důležité výbory – finanční a kontrolní. Finanční povede zastupitel Pavel Vlach (TOP 09), kontrolní Petr Malach (ČSSD).

Městská rada převolila dozorčí rady obou městských firem. S výjimkou komunistů mají své místo v každé z nich zástupci všech stran v zastupitelstvu. Obě dozorčí rady se i proto musely rozšířit. V dozorčí radě Služeb Boskovice zůstali na svých pozicích čtyři členové – zástupkyně zaměstnanců Petra Střížová, Vladimír Petrů (STAN a Sportovci), Josef Koudelka (TOP 09) a Michal Knödl (KDU-ČSL). Novými členy jsou: Martin Pospíšil (ODS), Pavel Šafář (ANO), Karel Ošlejšek (ČSSD), Anna Trávníková (Piráti) a Karel Žilka (Boskováci). V případě Nemocnice Boskovice si udržela místo jen Dana Baláčová jako zástupkyně města a jinak vedoucí finančního odboru na úřadu a také Petr Fiala (TOP 09). Zbylých sedm zástupců je nových: Dana Hrubá (Piráti), Milan Janáč (ČSSD), František Jimramovský (STAN a Sportovci), Michal Knödl (KDU-ČSL), Jan Machač (ODS), Martina Přichystalová (ANO) a Michal Staněk (Boskováci).

Zahájení stavby [Boskovické spojky se odsouvá](https://forum.ohlasy.info/t/boskovicka-spojka/156) o rok a čtvrt. SŽDC oznámila, že předpokládaný termín realizace je v termínech 03/2021–12/2022.

Kromě toho SŽDC v roce 2021 a 2022 [zavře na několik měsíců koridor u Blanska](https://zdopravy.cz/do-brna-vlakem-objizdkou-szdc-na-nekolik-mesicu-zavre-hlavni-koridor-u-blanska-20804/).

Byly [zvoleny osadní výbory](http://www.ohlasy.info/clanky/2018/12/zastupitelstvo.html) v místních částech Hrádkov, Bačov, Vratíkov a Mladkov.

Komunální politici si na základě vládního rozhodnutí mírně [finančně polepší](http://www.ohlasy.info/clanky/2018/12/zastupitelstvo.html).

Kvůli zvýšení cen za energie a zaručených mezd musí město do své společnosti Služby Boskovice [přidat více než 1 milion korun](http://www.ohlasy.info/clanky/2018/12/zastupitelstvo.html). I tak dojde k navýšení cen vstupného v lázních, na koupališti, na ubytovně a v sauně.

V nemocnici probíhala jednání vedení s Lékařským odborovým klubem o platech a pracovních podmínkách na další rok.

Boskovická nemocnice nenalákala žádného zájemce na post primáře patologického oddělení, ani gynekologicko-porodnického oddělení. V prvním případě se nikdo nepřihlásil, ve druhém sice jedna přihláška přišla, avšak bez patřičných dokladů. Na pozici primáře tohoto oddělení tak zůstane i nadále Jan Machač, který byl v případě příchodu nové lékařské posily ochoten zastávat nižší místo.

Bývalý šéf majetkového odboru Pavel Musil se vrací na boskovický úřad. Od prvního ledna usedne na stejné pozici po odchodu Gabriely Šmerdové na post starostky do Skalice nad Svitavou. Před čtyřmi lety se z úřadu [poroučel po organizační změně](http://www.ohlasy.info/clanky/2015/04/personalni-zmeny-radnice.html), kdy se majetkový odbor rozdělil na dva samostatné a na vedoucí pozice byla vypsána nová výběrová řízení.

Proběhla ustavující schůze [Městského parlamentu mládeže](http://boskovice.cz/ustavujici-schuze-mestskeho-parlamentu-mladeze/d-35328).

V muzeu byly zahájeny [dvě výstavy](http://boskovice.cz/v-muzeu-zahajili-dve-vystavy/d-35333): Nomádi Evropy – příběh slovenského drátenictví a Bohuslav Odehnal – lidový umělec a jeho tvorba.

Více než 500 posluchačů navštívilo cyklus adventních koncertů v evangelickém kostele. Největší zájem byl o gymnaziální pěvecké sbory Nota, Malá Nota a Notička.

Nemocnice Blansko [otevřela magnetickou rezonanci](https://blanensky.denik.cz/zpravy_region/nemocnice-blansko-otevrela-magnetickou-rezonanci-za-55-milionu-korun-20181205.html).

Letovická neziskovka ELIM přišla s [odvážným plánem](http://fabrikaproelim.cz/) získat prostory bývalé diskotéky v Letovicích pro volnočasový klub.

Ve Lhotě Rapotině dál [bojují proti přesunu linky z tamního kamenolomu](https://blanensky.denik.cz/zpravy_region/uz-nyni-nam-vadi-a-muze-byt-jeste-hur-rikaji-linku-z-kamenolomu-bliz-nechteji-20181211.html) blíž k obci.
