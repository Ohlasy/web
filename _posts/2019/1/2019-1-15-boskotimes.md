---
title: "Boskovice za 100 let: otevření knihovny, bourání haly, nalezení malby potápěče"
perex: Jsou tu Boskotimes, projekt dětí, které nám dávají nahlédnout, jak budou místní noviny vypadat a o čem budou psát za 100 let.
cover-photo: https://i.ohlasy.info/Qpr8vqml.jpg
author: Tomáš Trumpeš
category: zpravodajství
---

*Celosvětová žurnalistika je v hluboké krizi, také Ohlasy visí permanentně nad propastí, avšak přesto se zdá, že o budoucnost regionální novinařiny nemusíme mít obavy – jsou tu totiž Boskotimes, projekt dětí, které nám dávají nahlédnout, jak budou místní noviny vypadat a o čem budou psát za 100 let.*

{% photo src="https://i.ohlasy.info/Qpr8vqm.jpg" author="Tomáš Trumpeš" caption="Nastupující novinářská generace pro rok 2118" %}

*Jak stará je přesně malba potápěče z doby plastové? Vědci odhadují, že 90–120 let. Malba byla objevena při rekonstrukci kulturní památky dne 18. srpna 2118. Funkce ani účel malby nejsou známy, ale vědci se domnívají, že v budově bydlel známý potápěč. Ten má na malbě na zádech neznámý předmět ve tvaru batohu a státní úřad dokonce Boskovice kontaktoval kvůli možnému zařazení stavby na seznam UNESCO.* – Tak takhle vypadá úvodní článek, takzvaný otvírák, ve vydání Boskotimes z podzimu roku 2118.

Boskotimes zpracovala a vydala redakce Tichých – Štěpán a Terezka. Ti tak učinili u příležitosti soutěže „Jižní Morava čte…“ Tématem bylo *Naše město, náš kraj za 100 let*. S výtiskem Boskotimes děti vyhrály městské kolo a následně i krajské kolo v Brně.

A není se čemu divit. Kromě úvodního textu o nalezení [malby potápěče](http://www.ohlasy.info/clanky/2018/09/rozhovor-timo.html) se o podobě Boskovic dozvíme z novin mnoho zajímavého a získáme tak přímo plastický obraz o společenském a politickém životě města 100 let po době plastové.

Třeba že místní posilovna nabízí rozšířenou svalovnu, kde vám nafouknou svaly, nebo lenivý pás, který běhá za vás, zatímco se díváte na telku. Nebo že státním svátkem je Den jídla. Zajímavé je i to, že celé Česko přešlo na eura, s výjimkou Jihomoravského kraje. Takže jaký je aktuální kurz Moravské koruny boskovské? Dozvíte se opět v Boskotimesech.

{% photo src="https://i.ohlasy.info/OEEOF4P.png" %}

Poněkud nešťastnou zprávu přinášejí noviny z roku 2118 pro naše současné milovníky knih a podporovatele výstavby boskovické knihovny. Ta bude totiž nejenže postavena až v roce 2055, ale otevřena bude až právě v roce 2118. Zato to návštěvníka knihovny po použití patřičného čipu do knihy přímo vcucne a on už si jen užívá příběh. A mimochodem knihovna vyhlašuje soutěž „Jižní Morava čte…“ na téma *Moje obec – moje město – můj kraj před 100 lety*.

Ve městě se také konají Robotí slavnosti. Chystají se oslavy 200 let vzniku republiky, ale taky 50 let Moravsko Boskovska.

{% photo src="https://i.ohlasy.info/yJApXRC.png" %}

Město rozdává plastovátory od firmy Plastyfuč. Děti ve Středisku volného a virtuálního času (SVVČ) vyrábí a krotí robopejsky, starají se o roboželvu, věnují se mezigalaktickému skákání či jednoduchému a bezpečnému tancování. Dospělí ve svých kroužcích provozují virtuální aikido – tedy souboje ve virtuální realitě, případně těžkou virtuální gymnastiku. Blíží se závody kovokoní.

Kino hraje Avengers pro pamětníky, 25. díl Ledového království pro holky či 65. díl Hodného kovosaura pro kluky. Obzvlášť zajímavá je projekce nazvaná Vzpomínáme na auta. Zahrnuje Top Gear + šest dílů Transformers. Tato projekce je určená pro milovníky historie.

Co je ovšem šokující – boskovické zastupitelstvo v roce 2118 rozhodlo o zbourání sportovní haly. A ta je přitom teprve 6 let stará! Boskotimes tak z budoucnosti nemilosrdně odpovídají současným sportovcům na otázku, jestli si v nové hale ještě zasportují. Nezasportují. A proč se hala už po šesti letech bourá? Byla postavena v zahradě boskovického zámku, který město odkoupilo v roce 2110, jenže provoz vyžadoval příliš vysoké náklady, a tak se zastupitelé rozhodli ji zase zbourat. Závěr článku Boskotimes na toto téma zní ovšem z daleké budoucnosti dnešnímu čtenáři poměrně srozumitelně: „Nikdo neví, kde se nová hala postaví nebo jestli se vůbec zase postaví. Uvidíme.“

{% photo src="https://i.ohlasy.info/9RceiBO.png" %}

Jiné zprávy ale znějí optimisticky a vzhledem k podobě města vlídně. V září 2118 je uzavřen prostor Růžového náměstí, protože se zde bude bourat poslední parkoviště a silnice a budou zde vysázeny ovocné stromy. Parkoviště už totiž nejsou potřeba, protože auta jsou zakázána a autoveterán klub bude organizovat jen projížďky v terénních autech. Méně optimistické je, že dochází k nehodám mezigalaktických vznášedel a lidí na mezigalaktických skákačích. A nemizí ani kriminalita mladistvých – podle přehledu událostí Boskotimes byl přistižen mladý člověk při surfování na internetu o víkendu, což jest zakázáno. Byl zatčen a odsouzen ke dvěma letům prospěšných prací – sázení stromů.

Boskovice v roce 2118 jsou již plné a nenabízí žádné nové pozemky pro bydlení. Výhodou však je, že bydlet se dá také ve vzduchu nad Boskovicemi a v podzemí pod městem. A v podzemí se plánuje vybudovat dokonce metro! Zajímavé je ovšem i to, že město nechce prozradit autora architektonických návrhů nových domů. Kde na tom ti novináři z roku 2118 byli? V době plastové?

Pokud vás noviny Boskotimes z roku 2118 zaujaly, můžete si prohlédnout [kompletní podzimní vydání](http://data.ohlasy.info/2019/Boskotimes.pdf). A následně si noviny z budoucnosti předplatit. Je to snadné – stačí poslat vaše jméno roboholubem nebo robosokolem do redakce. Ta už vám pak noviny doručí.
