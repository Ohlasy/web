---
title: Gianniho kulturní výběr na březen
cover-photo: https://i.ohlasy.info/9aMn5qdl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/9aMn5qd.jpg" caption="Další scénické čtení z cyklu Listování představí knihu Svatá Barbora v podání Petry Bučkové a Alana Novotného za účasti autora Marka Šindelky." %}

### Přednášky o cestování: Hory, pouště a tak

*Sokolovna Boskovice, 3. března 15:00*

Nový cyklus cestovatelských přednášek s názvem Hory, pouště a tak začíná v neděli 3. března v modrém salonku boskovické sokolovny. Od 15 hodin nás zde čekají hned čtyři přednášky: Libor Hoření popovídá o životě Inuitů na Aljašce, Tomáš Cimr promluví o své cestě do opuštěného ruského města Pyramiden, kdysi nejsevernějšího města planety. Ondřej Šperka podá zprávu ze svého putování přes Polsko, Litvu, Lotyšsko a Rusko až do Mongolska a nakonec Barbora Podlipná povypráví o životě na Bali, kde strávila čtyři roky jako instruktorka potápění.

### Šaldovo kvarteto

*Galerie Otakara Kubína, 3. března 17:00*

Ve stejný den od 17 hodin se v boskovické Galerii Otakara Kubína již podruhé představí Šaldovo smyčcové kvarteto, složené z členů orchestru libereckého Divadla F. X. Šaldy, jmenovitě jsou to houslisté Petr Matěják a Marcela Mikolášková, violista Miloš Bařinka a violoncellista Štěpán Drtina. Na programu bude tentokrát Smyčcový kvartet č. 32 C-dur „Ptačí“ Josepha Haydna a Smyčcový kvartet č. 2 a moll op. 13 Felixe Mendelssohna Bartholdyho. Koncert bude slovem provázet Petr Matěják.

### Beseda se spisovatelkou Naďou Horákovou

*Městská knihovna Boskovice, 5. března 17:30*

Na besedu s autorkou historických románů a detektivek Naďou Horákovou budeme mít možnost zajít v úterý 5. března do boskovické knihovny. Naďa Horáková vystudovala dějepis a český jazyk a literaturu na Filozofické fakultě Masarykovy univerzity v Brně, nyní pracuje jako učitelka na Základní škole v Dubňanech. Je spoluautorkou námětů a scénářů televizního seriálu Policie Modrava a aktuálně připravuje historický román z poloviny 18. století s názvem Nebeklíč.

### Honzírek/Klečka/Wiesnerová: Italská virtuosní hudba

*Zámecký skleník Boskovice, 6. března 19:00*

Hudba Giovanniho Bottesiniho a Niccola Paganiniho v podání kontrabasistů Adama Honzírka a Pavla Klečky a klavíristky Marie Wiesnerové si můžeme vychutnat ve středu 6. března v boskovickém zámeckém skleníku. Adam Honzírek pochází z Mladkova u Boskovic a je absolventem Boskovického gymnázia, od ledna letošního roku je vedoucím kontrabasové skupiny České filharmonie. V současné době je studentem 5. ročníku Konzervatoře Jana Deyla ve třídě Pavla Klečky. Na stejné škole působí i Marie Wiesnerová, která je zároveň laureátkou soutěže Beethovenův Hradec.

### Přednáška a beseda s badatelem JUDr. Vilémem Fránkem

*Orlovna Boskovice, 8. března 16:00*

V pátek 8. března se od 16 hodin bude v boskovické orlovně konat přednáška a beseda s badatelem Vilémem Fránkem na téma Pavel Švanda a otec Špidlík – neuzavřené vyšetřování tragické smrti [Pavla Švandy](http://www.ohlasy.info/clanky/2016/05/odsun-svanda.html), prasynovce kardinála Špidlíka. Student architektury, filosof, prozaik a básník Pavel Švanda zahynul za nevyjasněných okolností v propasti Macocha, jeho smrt je spojována s aktivitami komunistické Státní bezpečnosti.

### Kroucení asfaltu

*Turbína, 8. března 21:00*

Již podruhé se na boskovické Turbíně bude konat akce s názvem Kroucení asfaltu – drum’n’bassová akce v režii promotérské a DJské skupiny Mindicted Crew, kde všichni DJs hrají jen a pouze z vinylových desek. Pozvání tentokrát přijali Mercur, Vaczech a E2jz z brněnských Bassinfection, boskovický DJ Holder a Bobo ze Slovenska. Pořádající Mindicted Crew tentokrát reprezentuje Heft a stejně jako na prvním vydání se můžeme těšit i na vokály MC Vaanta.

### Festival ProTibet

*Kino Panorama Boskovice, 12. března 19:00*

10\. března si tradičně připomínáme Tibetské národní povstání a vyjadřujeme solidaritu s osudem tibetských obyvatel, o dva dny později pak můžeme v boskovickém kině Panorama navštívit Festival ProTibet. Čeká nás unikátní, mezinárodními cenami ověnčený dokument z roku 1954 s názvem Cesta vede do Tibetu, dokument Kauza Tibet, který mapuje čínskou okupaci Tibetu od lhaského povstání po současnost, a Rozhovor s Lobsangem Sabgayem, premiérem tibetské exilové vlády.

### Slovo a obraz: Otec Špidlík, interpret moderního umění

*Galerie Otakara Kubína, 23. března 15:00*

Další akcí ke stému výročí narození kardinála Tomáše Špidlíka je výstava, která bude zahájena v sobotu 23. března v Galerii Otakara Kubína. Vystavovat bude akademický malíř Jan Jemelka, který pochází z Olomouce, a po studiích se vrátil do svého rodiště, kde se zapojil do spolku olomouckých výtvarníků. V sobotu 13. dubna proběhne slavnostní zakončení s videoprojekcí filmu Krásné slovo Otce Špidlíka.

### Monkey Business: Bad Time for Gentlemen Tour 2019

*Sokolovna Boskovice, 23. března 20:00*

Funky-popová kapela Monkey Business pod vedením skladatele, multiinstrumentalisty a producenta Romana Holého (Sexy Dancers, J.A.R.) vydala od svého vzniku v roce 1999 již devět studiových alb. A právě s posledním z nich, Bad Time for Gentlemen, vyrážejí letos na turné, během kterého tentokrát navštíví i Boskovice. Poznávacími znaky kapely jsou zejména charakteristický rukopis Romana Holého, anglické texty, perfektní výkony zpěváků Matěje Rupperta a Terezy Černochové a také specifický smysl pro humor.

### Aimée Allen Quartet

*Zámecký skleník Boskovice, 27. března 19:00*

V rámci oslav dvaćeti let fungování Kulturních zařízení města Boskovice se ve středu 27. března v zámeckém skleníku koná koncert americké jazzové zpěvačky Aimée Allen a jejích spoluhráčů: klávesisty Waltera Fischbachera, kontrabasisty Petra Dvorského a bubeníka Ulfa Strickera. Aimée Allen se narodila a vyrůstala v Pittsburghu a její dětství bylo obohaceno klasickým jazzem. Její hudební vkus formovaly zpěvačky Sarah Vaughan, Ella Fitzgerald či Billie Holiday, ale také například Pat Metheny, Sade či Sting. Po promoci se Aimée natrvalo přestěhovala do Paříže, kde pravidelně hrávala v jazzových klubech. Nyní působí v New Yorku a její současný repertoár tvoří výběr jazzových standardů, brazilská bossa nova a francouzsky zpívané lyrické písně.

### LiStOVáNí.cz: Svatá Barbora

*Zámecký skleník Boskovice, 28. března 19:00*

Další scénické čtení z cyklu Listování představí knihu Svatá Barbora v podání Petry Bučkové a Alana Novotného za účasti autora Marka Šindelky. Jedná se o komiks pojednávající o kauze, v jejímž středu stála dospělá žena vydávající se nejprve za jedenáctiletou dívku a později v Dánsku za stejně starého chlapce. Mladá novinářka Andrea, která dostala za úkol napsat o této kauze článek, se postupně ztrácí v nekonečném labyrintu skutečností, záhad, otázek a odpovědí.
