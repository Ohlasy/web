---
title: „Kdo vidí film na našem obrovském plátně, tomu spadne brada.“
perex: S Tomášem Marvanem o areálu letního kina, jeho fungování, dramaturgii a zájmu publika. Letní kino získalo vlastní projektor a může ještě vylepšit skóre nejnavštěvovanějšího letního kina u nás.
cover-photo: https://i.imgur.com/2WNuLRpl.jpg
author: Tomáš Trumpeš
category: rozhovory
tags: kultura
---

*Rozhovor s Tomášem Marvanem, vedoucím boskovického kina. Uprostřed letní sezóny jsme mluvili o areálu letního kina, jeho fungování, dramaturgii a zájmu publika. Letní kino letos získalo nový vlastní projektor za necelé dva miliony korun a kinaři už nejsou omezeni dobou, na kterou si dosud projektor půjčovali. Můžou tak ještě vylepšit své skóre už tak nejnavštěvovanějšího letního kina u nás.*

{% photo src="https://i.imgur.com/2WNuLRp.jpg" author="Tomáš Trumpeš" %}

**Jak jste spokojeni s novým projektorem?**

Jo, tak to jsme spokojeni velmi.

**Kvalita obrazu je taková, jako jste čekali?**

Ano, je to přesně to, co jsme čekali, a možná jsme ještě o trochu víc překvapení, jak je to dobré.

**Promítáte obraz na plný rozměr promítací plochy?**

Dá se říct, že ano. Shora a zespodu jsme naplno, zboku to řežeme z každé strany asi o dva metry, aby vycházel poměr stran. Poměry jsou dnes jasně dané, používají se v podstatě dva: jeden je flat 16:9 a druhý širočina scope 1:2,39. 

**Jak je na tom letní kino se zvukem? Ten už je vyřešený k plné spokojenosti, nebo je stále co zlepšovat?**

Ladíme to od té doby, co jsme tady začali promítat digitálně. Začínali jsme na levá + pravá zvuk, časem jsme dokoupili střed a basáky. V rámci digitalizace teď v souvislosti se zakoupením nového projektoru ještě umístíme na plátno sadu efektových reproduktorů, které nebudou hrát na celý letňák, ale na prostřední pole nahoru, kde sedí nejvíc diváků. Ti by měli mít ještě lepší zvukový zážitek. Vyřešit zvuk není v letních kinech obecně úplně jednoduché, je tady spousta okolních ruchů. Kdybychom ty efektové reproduktory rozmístili kolem celého hlediště, tak bychom je museli dát i dovnitř, protože celé to prostě neuhrají. Kino je strašně velké.

**Takže to stále ladíte?**

Ladíme, pokračujeme, ale myslím, že teď asi na nějakou dobu skončíme.

**Loni jste byli nejnavštěvovanější letní kino v České republice, druzí v tržbách. Jaké jsou letos vaše ambice?**

Chtěli bychom obhájit titul a stát se stálicí, ale nevím, jestli se nám to povede. Na prvních třech místech se ale pohybujeme stále. Na to, že jsme jedenáctitisícové město, je to pro mě pořád neuvěřitelné. Myslím si, že je to maximální úspěch.

**Co pro vás znamená vlastní projektor? Můžete promítat déle?**

Ano, bude to tak. Plánujeme hrát ještě v září, minimálně pátky a soboty, podle počasí. A pak než začne rekonstrukce, chceme hrát třeba jedenkrát měsíčně, i kdyby třeba padal sníh. Nějaký jiný obsah, který chceme najít, ať už to budou krátká videa nebo cokoliv. Třeba zdarma, ale prostě aby to jelo, když ten projektor máme.

**A příští rok můžete začít dřív?**

Samozřejmě, můžeme začít už od června. Dlouhodobě se nám ukazuje, že červen je počasím úplně nejpřívětivější měsíc. Nejsou vedra, je příjemné počasí, neprší tolik a lidi už by chodili.

**Potenciál růstu návštěvnosti tady tedy ještě je.**

Je to tak. Jsou digitální letní kina, která takto hrají. Většinou nemají vlastní projektor, ale stěhují si ho z kamenného kina. Tak to chodí dost často – uzavřou kamenné kino a projektor přestěhují na letňák a třeba od června jednou jenom tam. My obě kina. Pokud to bude možné, tak klidně už v květnu.

**Máte nějaký konkrétní cíl? Loni tady bylo 11 tisíc lidí.**

Loni jsme promítali jen do konce srpna a měli jsme 11 tisíc diváků. Letos bych to chtěl porovnat za prázdniny a líbilo by se mi, kdybychom měli stejně. Zatím to podle návštěvnosti vypadá, že víc mít nebudeme, ale mít stejně by bylo super. A pak uvidíme, jaká čísla uděláme v září.

**Před chvílí jsi řekl, že se ti to zdá neuvěřitelné. Na to jsem se přesně chtěl zeptat – kdyby ti někdo před pár lety, než započala rekonstrukce areálu, řekl, že tady budeme v létě 2019 sedět v nejnavštěvovanějším letním kině s novým projektorem a před závěrečnou etapou rekonstrukce, která celkově přišla asi na 50 milionů, věřil bys tomu?**

Ne, nevěřil.

**Čím to, že se to povedlo?**

Myslím, že na to má vliv několik faktorů. Zaprvé se ta první etapa, když neberu podium, ale hlediště, opravdu povedla. Myslím si, že to vypadá skvěle. Lidi najednou viděli, že to jde, udělat z areálu, které měl nějaký genius loci, nádherný moderní areál. Takže sem začali chodit.

Zadruhé myslím, že je to tím, co tady děláme za akce, a tím nemyslím jen kino, ale třeba i koncerty. A určitě asi největší podíl na tom má to naše plátno, které je tak obrovské, že každý, kdo sem přijde a vidí na něm film, tak mu prostě spadne brada.

**Takže největší úspěch areálu zaručuje stále to, co stálo u jeho zrodu?**

Myslím, že fakt jo. To se prostě povedlo.

**A hlásí zájem i jiná letní kina?**

Ano, to je další věc. Je to všeobecný trend. Poslední dva tři roky je ten nárůst úplně všude, i malých vesničkách, kde sice nepromítají digitálně, nebo promítají z DVD a podobně. Ale ten trend letních kin tady je. Funguje to a je to dobře, jsme rádi.

{% photo src="https://i.imgur.com/xsOkCpZ.jpg" author="Tomáš Trumpeš" %}

### Chodí všechny generace

**Jak se stavíte k dramaturgii letního kina? Jde o to propálit tady největší blockbustery, nebo se k tomu dá přistupovat i jinak?**

Když jsme si projektor půjčovali a byli jsme omezení na měsíc a půl, tak jsme se to snažili natlačit tak, aby se nám ten projektor hlavně zaplatil, a dávali jsme sem hlavně divácky úspěšné filmy, u kterých jsme věděli, že se na ně bude chodit. Letos to hrneme dost podobně, ale snažíme se sem zařadit i něco jiného. Ať už to jsou nějaké filmy z přehlídky Vary ve vašem kině nebo teď budeme dávat Spalovače mrtvol. 

Ale v letňáku se lidi chtějí bavit a nejvíc zde fungují filmy, které hrajeme v kamenném kině už asi šest nebo osm měsíců, a to je Bohemian Rhapsody a Ženy v běhu. 

**To jsou letošní hity?**

Jsou. Tolik lidí nepřijde ani na nový film, jako na tyhle prověřenější, divácky atraktivní filmy, které všichni viděli.

**A jdou znovu do letňáku?**

Buď už je viděli a jdou na ně opakovaně, nebo je to zbytek těch, co je neviděli a ví, že to stojí za to.

**Dovolíte si tady během léta nasadit i nějaký artovější snímek?**

Jo, ale nesmí to být úplně hard art.

**To je hezký termín.**

Když už, tak jdeme touhle cestou, že dáme Spalovače mrtvol, protože je to československá klasika, nově restaurovaná, a pustíme to zadarmo, stejně jako loni Formanovy Vlasy. Víme, že ten film všichni viděli, a kdybychom za něj chtěli peníze, tak diváků přijde tak sto, když hodně. Ale když bude pěkné počasí a dáme to zadarmo, může jich tady být pět set. A ten film si to zaslouží.

**Jaká je pro vás hranice diváckého úspěchu? Když přijde do letňáku sto lidí, je to málo, nebo je to dobré? A pět set?**

Pět set je maximální paráda. I sto je dobrých, záleží na počasí. Od toho se to odvíjí. Když je škaredě, je sto lidí úspěch. Když je hezky a přijde pět set lidí, je to pro nás taky úspěch. Průměrná návštěvnost byla loni 170 diváků na projekci. I tohle číslo je pro nás úspěch.

**Jací lidé do letňáku chodí? Jsou to hlavně mladí, nebo i střední generace?**

Všechny generace. 

**Chodí i starší lidé?**

Hodně. Vlastně mě to dost překvapuje. Záleží to i film od filmu, ale zrovna u Žen v běhu vidíš, že osmdesát procent publika tvoří ženy, a je to od sedmnácti klidně do sedmdesáti. Vidíš celé rodiny, že přišly děti s maminkou a s babičkou.

**Máte vysledováno, z jaké dálky sem diváci přijíždí?**

Občas jsem na pokladně a i od pokladních víme, že sem jezdí z okruhu Moravská Třebová, Brno a podobně. Ale myslím, že dost často je to tím, že jsou zde jako turisté, kteří jsou někde tady nebo v okolí ubytovaní, vidí program a jdou do letňáku.

**Ale jinak jsou to lidi hlavně z Boskovic?**

To ano. Ale na druhou stranu – když končí kino a jdu po Komenského ulici domů, projíždí kolona aut, která jede z letňáku, a vidím, že jedou směrem na státní. Nevím, jestli jedou do Kunštátu nebo do Letovic, ale je to kolona třeba padesáti aut, která se sjíždí z okolí. Největší spádovost bude tak do dvaceti, třiceti kilometrů.

**Kde je nejbližší podobný letňák? Dá se vůbec mluvit o nějaké konkurenci?**

No, teď jsi mě zaskočil… 

**Když to nevíš, tak v okolí asi žádné takové kino není.**

Tak moc pěkný amfiteátr je třeba v Lysicích, ale jsou omezení tím, že musí uvádět starší filmy. Ale co vím, návštěvnost mají nádhernou. Do letního kina se tam chodí.

**Ale co se týká kvalitní digitální projekce?**

Tak to fakt nevím. V okolí asi ne. Letňáky vyrostou i na louce, jsou krásně udělané, mají tam stánky, zázemí, rozkládací sedačky pro diváky, nafukovací plátno, mají kvalitní projekci i zvuk a je to třeba v krásném parku, ale takovýto amfiteátr, jako máme my, si v okolí nevybavuji. Byl třeba ve Velkých Opatovicích, ale chátrá.

**Jaký přínos pro vás představuje [festival ČSFD](https://www.facebook.com/events/247921036097065/)?**

Jsme za něj moc vděční. Festival se sem přestěhoval z Turnova, kde se nedohodli s majitelem areálu. Když hledali letňák, zjistili, že v Boskovicích máme takový velký, přišli sem a byli z toho nadšení. Lidem, kteří sem přijedou – a jezdí sem z celé republiky a ze Slovenska – se tady moc líbí. Co se týče areálu letního kina, jsou maximálně spokojení. Horší je to s ubytovacími kapacitami. Když se ti sem sjede tisíc lidí z celé republiky a nemají se kde ubytovat, je to problém. Oni byli zvyklí v Turnově na velký kemp, kde byly i další aktivity, mohli tam jezdit na kánoích a podobně. Proto se jim snažíme vytvořit aspoň provizorní kemp v podzámeckém parku, jako je tomu zvykem na festivalu Boskovice. 

**To je novinka?**

Bylo to už loni, ale pořád to pilujeme. Letos tam třeba budou mít korýtko s vodou, které jsme loni neměli, a podobně. Jsou to drobnosti, ale ono se to nezdá – uspořádat takovýto moloch a zajistit veškerá povolení, svozy odpadů, sprchy v náhradních prostorách, ubytování na zelené louce, dá to spoustu práce.

**A vy na tom takto participujete? Jste spolupořadatelé? Není to tak, že byste jen pronajali kino a konec.**

Ano. To vůbec. My se na tom rok od roku podílíme větší a větší měrou. Taky proto, že jsme lokální a oni by sem museli dojíždět, takže všechny předpřípravné věci děláme většinou my.

**Jak tu akci celkově hodnotíš?**

Z hlediska programu je to cinefilní záležitost, která jde primárně po uživatelích [ČSFD – největšího webu o filmech v České republice](https://www.csfd.cz/), hlavní databáze.

**Takže sem jezdí filmoví fajnšmekři?**

Ano, ačkoliv nějaký těžký art tam hledat nemůžeme. I když letos se v programu objeví Parazit, což je snímek, který vyhrál v Cannes hlavní cenu. Byl uveden v Karlových Varech a teď má v Boskovicích filmovou předpremiéru dva měsíce předtím, než půjde do kin. To jsem opravdu rád, že nejsou v programu samí Avengers, Spiderman a John Wick, i když to je asi hlavní směr, na který to cílí.

**Už jsme se dotkli toho, že se tady konají taky nefilmové, hlavně hudební akce. Je tohle pro vás něco jako vnitřní konkurence, se kterou musíte bojovat o termíny?**

V podstatě ne.

**S poměrem projekcí a hudebních akcí jsi spokojený?**

Ano, jsem. A ani nevím, jestli víc koncertů Boskovice ještě unesou. Vlastně nevím, jestli už jich tady není moc.

**Návštěvnost je ale zatím dobrá?**

Zatím asi ano. Taky záleží, jak je to žánrově pestré. A vlastně nevím, jestli koncerty nenechat úplně soukromým promotérům, jestli je tady my jako KZMB máme vůbec dělat. 

**Loni už to tak bylo, ne?**

Loni jsme nic nedělali, letos pořádáme Davida Kollera a Nohavicu. Na tohle by lépe odpověděl Ivo Legner, který to má na starosti. V dnešní době tě promotéři kapel nenechají vydělat. Jsi rád, když se dostaneš na nulu. 

**I při téhle kapacitě areálu?**

Ano. Dřív byla jasná cena – interpret přijel, řekl, že chce 200 tisíc, a bylo to dané. Dnes se domlouvají tak, že chtějí 200 tisíc, ale když bude nad tisíc diváků, tak chtějí z každé další vstupenky 80 procent. A ty musíš zaplatit poplatky OSA, což se u velkých kapel vyšplhá třeba na 80 tisíc, celkově je to prostě moc.

**A zároveň se na pořádání personálně vydáte.**

No jasně. Uvidíme, koncerty tady jsou určitě super. A ten poměr se mi líbí, když tady budou zavedené akce jako ITAB: Ticho nechcem!, festival Boskovice, pak dva tři koncerty a na závěr Husí slavnosti. K tomu jsou ještě akce v okolí areálu – Boskofest nebo Summerfest, co měli K&K. V Boskovicích je toho opravdu až dost.

{% photo src="https://i.imgur.com/j1L52Ft.jpg" author="Tomáš Trumpeš" %}

### Dodržujeme, co tady původně bylo

**Říkals, že zájem o areál podle tebe hodně nastartovalo to, že se povedla první etapa rekonstrukce. Jak ji hodnotíš celkově, teď před poslední etapou?**

Jsem s tím spokojen. Areál se podařilo zachovat pořád v tom stejném stylu, v jakém byl, akorát je moderní. To se mi na tom líbí nejvíc, že jsme nic neměnili. Když vidíš Červenku, tak ta dopadla úplně jinak, než bylo původní koupaliště.

**Z původního ducha tam nezůstalo nic.**

Nezůstalo. Nechci říkat, jestli je to lepší, nebo horší, ale je to úplně jiné. A mně se líbí, že tady v letňáku jdeme tou cestou, že to uděláme nově, ale dodržujeme to, co tady už původně bylo.

**Mimochodem chodí se sem podívat i staří legendární promítači z časů největší slávy boskovického letňáku? Byli [pan Kovařík](https://ohlasy.info/clanky/2015/07/kovarik-80.html) nebo pan Novotný zkontrolovat, jak vypadá kvalita projekce nového projektoru?**

Jasně. Obvykle sem chodí na Silvestra, když tady promítáme. Pan Kovařík se tady byl podívat, zajímá je to.

**Jak velké potíže máte s ochranou areálu?**

Přes sezónu je to v pohodě, protože jsme tady každý den. Sice hlavně večer, ale i přes den se tady pořád někdo motá. Buď uklízí, nebo něco děláme. Celkově máme přehled a dohled. Když tady nejsme a dostaneme se sem uklidit dvakrát týdně na dvě hodiny, nemáme o areálu přehled a k vandalismu dochází. Ne nějak ve velké míře, ale je zde.

**Plánujete přidat bezpečnostních opatření? Mluvilo se o tom, jestli by se areál neměl třeba na noc zamykat.**

Když vidím, jak ten nový areál někdo poškozuje, tak bych ho na noc zavíral. Bylo by to pro mě asi nejlepší řešení. Přes den ať normálně funguje jako parkový prostor, ať sem chodí školy běhat, malovat, učit se, ať si sem jdou děcka odpočinout. Ale v noci tady nemusí nikdo být.

**Ten běžný život areálu přes den funguje? Lidi sem chodí?**

Určitě jo. Běžně tady vidíš svačinkovat školní výlety, chodí sem běhat tělocviky ze škol, myslím, že to funguje dost. Vidíš, že tady jezdí skejťáci, kteří zde na to mají zázemí.

**Jde tomu jít ještě víc naproti a nabídnout aktivní využití areálu třeba na ploše před plátnem přes den?**

Asi by to šlo. Nevím, jestli je to ještě v našich silách a časových možnostech, ale ten prostor tady je. Pokud někdo má zájem tady nějaké aktivity dělat, ať se nám klidně ozve. Možná by tomu pomohl biobar, který tady pod lípou původně byl.

**A plánuje se? Nebo už jen oprava promítací plocha a stavba zázemí?**

Myslím, že naplánovaný v té další fázi rekonstrukce není. 

**Ale do budoucna byste to ocenili?**

No to ocenili, ano. Stačilo by něco na pilotech, něco jako je ve sportparku, pěkně udělaná unimobuňka.

**Našlo by to tady přes léto své uplatnění? Skleník je nedaleko.**

Myslím, že jo. Pod lípou je to pěkně ve stínu. I když asi by si to se skleníkem konkurovalo.

**A co lezecká stěna – kdyby to bylo na tobě, bral bys ji tady?**

Já bych ji bral. Ale statik, který to tady zkoumal, mi řekl, že to nedoporučuje. Stěna by musela být samonosná. Bylo by to super, ale musel by se dost předělat projekt na tu část za plátnem, protože ta s tím nepočítá.

**A to už není reálné.**

Asi ne.

**Začali jsme u projektoru a rád bych u něj i skončil. Co s ním tedy bude po sezóně? Naznačil jsi i nějaké zimní projekce, takže zůstane normálně tady?**

Zatím bude tady. A v budoucnosti bychom chtěli vybudovat druhý sál v kině Panorama. To samozřejmě nebude hned, znamená to další investice, a to dost nákladné. Ale prostor v kině by na to byl. Stačí malý sál o dvaceti místech, známe to z ostatních kin, kde to funguje a funguje to skvěle. Můžeš si tam dovolit hrát artovější, okrajovější filmy, klidně je tam točit dokola, a velký sál pustit hlavně pro komerční provoz. A to znamená větší návštěvnost, větší tržby a také využití pro druhý projektor. I tak jsem ale moc rád, že ho tady máme, protože stávající projektor v Panoramě má už deset let za sebou. Z ostatních kin známe to, že taky může třeba za dva roky přestat fungovat. Takže kdyby tohle nastalo, nemusíme nic akutně řešit a jen přemístíme projektor z letního kina do Panoramy. Je to taková naše záloha, díky které jsme klidnější.
