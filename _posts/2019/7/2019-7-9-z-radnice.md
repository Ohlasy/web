---
title: "Z radnice: podoba letního kina, dopravní situace v Podhradí a umístění skateparku"
perex: Novinky z boskovické radnice, které vedení města oznámilo po zasedání městské rady na začátku července.
cover-photo: https://i.ohlasy.info/MD9nHAt.jpg
author: Tomáš Trumpeš
category: zpravodajství
tags: politika
---

*Novinky z boskovické radnice, které vedení města oznámilo po zasedání městské rady na začátku července. Přinášíme výběr toho nejzajímavějšího se stručnými komentáři starosty Jaroslava Dohnálka (ODS) z tiskové konference.*

{% photo src="https://i.ohlasy.info/MD9nHAt.jpg" caption="Vizualizace budovy pod plátnem letního kina" %}

### Dokončení letního kina

Po letošní sezóně začne závěrečná etapa rekonstrukce letního kina. Městská rada se seznámila s podrobnostmi a město také zveřejnilo vizualizaci, která zachycuje i budovu zázemí, která vznikne za projekční plochou. Poslední etapa by měla stát 19 milionů korun, celkově se rekonstrukce letního kina blíží k ceně 50 milionů.

### Jednatel nemocnice

Po výběrovém řízení zůstává jednatelem nemocnice Dan Štěpánský, který se jím dočasně stal po odchodu Miloše Janečka. Do výběrového řízení se přihlásil jako jediný a splnil všechny požadavky. Podle starosty Jaroslava Dohnálka je vedení města s prací Dana Štěpánského spokojeno a městská rada, která je valnou hromadou nemocnice, ho ve funkci potvrdila jednomyslně. „Jsme přesvědčeni, že pan Štěpánský tuto funkci zvládá. Nemáme komunikační problém a ztotožňujeme se s jeho vizemi,“ uvedl boskovický starosta. Hlavním úkolem nového jednatele bude v této pro zdravotnictví nelehké době zabezpečit dostupnou a kvalitní péči v tom rozsahu, jaké je dnes v nemocnici poskytována. To předpokládá vyrovnat se také s personální krizí ve zdravotnictví, udržet stav, který v nemocnici je, a nedopustit, aby se rozpadly jednotlivé týmy. Kupříkladu letos do nemocnice nastupuje 11 absolventů lékařských fakult. „Je před nimi ještě dlouhá cesta, než budou samostatně pracujícími lékaři, ale bez toho, aby tito absolventi přicházeli, by se nemocnice stala neživotaschopnou,“ dodal Jaroslav Dohnálek.

### Dopravní situace v Podhradí

Na radu města se obrátili s dopisem občané bydlící v Podhradí. Jsou nespokojeni s opravami a budoucností provozu na silnici z Pilského údolí, která se u pivovaru napojuje na silnici na Prostějov. Obavy občanů [zazněly už na zastupitelstvu](https://ohlasy.info/clanky/2019/06/zastupitelstvo.html). Vzhledem ke špatnému stavu mostů byla dosud z provozu vyloučena nákladní doprava; po opravách, které aktuálně v Pilském údolí provádí Jihomoravský kraj jako vlastník silnice, budou Podhradím kromě osobních aut moci projíždět i ta nákladní. Zatím je opravena pouze část silnice mimo město, opravy budou pokračovat nejspíš už v příštím roce. „Na radě města jsem říkal, že ať sestavíme jakoukoli odpověď, tak nepředpokládám, že by byla občany akceptována. Ale v té odpovědi jsou fakta. Naše možnosti a kompetence jsou v tomto velice omezené,“ vyjádřil se starosta Dohnálek. Kraj provedl rekonstrukci silnice včetně mostů za desítky milionů korun, dopravní policie žádná dopravní omezení neplánuje. Větší nárůst dopravy se zde ale neočekává.

### Umístění skateparku

Starosta města Jaroslav Dohnálek a místostarosta Lukáš Holík (ANO) se setkali se zástupci boskovické skejťácké komunity. Ta již mnoho let [usiluje o vybudování skateparku](https://ohlasy.info/clanky/2015/06/skatepark.html) ve městě. „Zamýšlíme se, jak dál postupovat. Možností není mnoho, ale určitě se nabízí vybudovat zpevněnou plochu u sportparku v Doubravách a na tu umístit překážky,“ popsal starosta Dohnálek. Lokalitu by byli ochotni skejťáci akceptovat, i když by si přáli, aby byl skatepark více v centru. Toho se radnice obává vzhledem k tomu, že by následovaly stížnosti občanů. Posun v přípravách skateparku by mohl nastat už v příštím roce.

### Sportovní hala

Proběhl [uzavřený zastupitelský seminář](https://forum.ohlasy.info/t/uzavreny-zastupitelsky-seminar-ke-sportovni-hale/320) na téma sportovní hala. Další postup projednávání připravuje místostarosta Radek Mazáč (Sportovci) a představí ho na poradě vedení asi v polovině července. Vedení města by přitom chtělo, aby na konci srpna jednu z variant doporučila městská rada a o lokalitě rozhodlo zastupitelstvo 10. září. Tomu by ale mělo předcházet projednání s veřejností. Podle starosty Dohnálka už jsou boskovičtí sportovci debatami kolem haly velmi unavení, a proto neprojevují velkou aktivitu. „Někdy mám pocit, že tu halu chci sám, ale ono to tak není,“ vyjádřil se Jaroslav Dohnálek s tím, že věří, že se politici na jedné variantě dohodnou. „Osobně si myslím, že by se měla vybrat jedna varianta a za tou variantou bychom pak měli jít,“ dodal starosta. Ten by byl rád, kdyby se obě chybějící stavby – knihovnu a halu – už podařilo vyřešit a město by se mohlo věnovat dalším věcem. Především dopravní situace podle něj pálí občany ještě víc než chybějící prostory pro čtenáře a pro sportovce.
