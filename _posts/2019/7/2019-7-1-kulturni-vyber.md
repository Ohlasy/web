---
title: Gianniho kulturní výběr na červenec
cover-photo: https://i.ohlasy.info/i/bokhxom.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/bokhxom.jpg" %}

### Poslední večery na Zemi

*Kino Panorama Boskovice, 2. července 19:30*

V sobotu 2. července uvede boskovické kino Panorama film, který by měl představit nový smysluplný způsob využití 3D technologií. Čínský snímek Poslední večery na Zemi začíná ve 2D jako rozvolněná neo-noirová variace, přičemž v poslední hodině se spolu s hlavním hrdinou dostaneme do snové vize, která je v trojrozměrném formátu. V Číně film navštívilo obrovské množství diváků, kteří očekávali romantickou komedii a následně byli zklamáni, kritici ponurost a abstraktnost snímku přirovnávají k raným filmům Wong Kar-waie nebo vrcholným dílům Andreje Tarkovského.

### Boskovice 2019: Festival pro židovskou čtvrť

*Boskovice, 4.–7. července*

Boskovice 2019: Festival pro židovskou čtvrť je název multižánrové akce, která na několika místech v našem městě každý rok přináší hudební vystoupení, přednášky, divadelní představení, filmové projekce, autorská čtení a další doprovodný program. Z hudebního programu bude určitě k vrcholům patřit páteční vystoupení amerického rappera Ceschiho v letním kině, z nejzajímavějších tuzemských interpretů jmenujme například experimentální legendu s hip-hopovými kořeny WWW Neurobeat, po téměř desetileté pauze obnovené downtempové duo Khoiba, kladenskou alternativní kapelu Zrní nebo akustické vystoupení Kalle za doprovodu živé kapely. Z výtvarného umění bude bezpochyby stát za návštěvu restrospektivní výstava Víta Ondráčka v muzeu nebo kresby Karla Nepraše v Galerii Otakara Kubína, z filmových projekcí například několik filmů Ingmara Bergmana nebo Wendersovo kultovní dílo Nebe nad Berlínem.

### Koncert

*Turbína Boskovice, 4. července 19:00*

Hned pět kapel se představí na koncertě, který se koná na Turbíně ve čtvrtek 4. července. Místním posluchačům jsou jistě už dobře známá kapela Ve vlastní šťávě, která zde pokřtí své nové album s názvem Krysy, stejně jako folk-punkové Hovaduo ze Skalice nad Svitavou. Poměrně známým jménem na brněnské undergroundové scéně je Tyršova společnost. Z Brna pochází i kapela Junk Food, pětici doplní pražští punk-rockoví Bad Taste.

### Jak zvířátka k Petrovským přišla

*Nádvoří zámku Boskovice, 5. července 17:00*

Prvním červencovým titulem z Boskovického pohádkového hřebínku, cyklu představení pro děti, konajícího se na nádvoří boskovického zámku, je činoherně-loutkový příběh Jak zvířátka k Petrovským přišla v podání divadla eMILLIon. Českou pohádku Zvířátka a Petrovští sepsal Václav Říha a nese společné znaky s pohádkou se sbírky bratří Grimmů Brémští muzikanti: zvířátka se vydávají do světa, aby uchránila své životy před zlými majiteli. Protože se představení odehrává během festivalu Boskovice 2019, je zařazeno i do programu festivalu.

### Strašidlo cantervillské

*Nádvoří zámku Lysice, 7. července 21:00*

Povídka Strašidlo cantervillské patří k oblíbeným titulům anglického spisovatele irského původu Oscara Wildea. Autorem dramatizace i režisérem inscenace, která během letošního léta navštíví devatenáct českých a moravských zámků a na závěr pražské Klementinum, je Jaroslav Kříž, v hlavních rolích se objeví například Martin Zounar, Bára Štěpánová nebo Martin Pošta. Příbeh je navíc zpestřen hudebními vystoupeními tří komtes v podání cenami vokálního tria Přelet M.S.

### VESUF 2019

*Kemp Suchý, 12.–13. července*

Poměrně zajímavý doprovodný hudební program připravili organizátoři festivalu malých pivovarů VESUF, který se koná v kempu na obci Suchý. V pátek se představí například kapely Pružiny, Lake Malawi, Kamelot a Fleret, v sobotu potom Eddie Stoilow, Support Lesbiens nebo Tomáš Klus. O nejlepší pivo roku 2019 bude soutěžit celkem 21 pivovarů.

### Kolotoč pohádek

*Nádvoří zámku Boskovice, 19. července 17:00*

Představení Kolotoč pohádek v podání divadla Já to jsem představuje propojení hned tří pohádek: O Jeníčkovi a Mařence, O velké řepě a O kohoutkovi a slepičce. Představení je loutkové a vrací se k tradicím pouličního divadla a starých kolotočů. Představení se odehraje na nádvoří boskovického zámku v rámci Boskovického pohádkového hřebínku.

### 3+1 Letovice

*Letovice, 22.–27. července*

Festival 3+1 Letovice, který vždy přes celý týden nabízí několik bodů pestrého programu a o víkendu vrcholí hudebním programem na letovickém koupališti, se odehraje letos už podvacáté. V týdnu se můžeme těšit na architektonický a bubenický workshop, na promítání letního kina nebo na vernisáž výstavy Klubu moravských fotografů. Víkendový hudební program je tentokrát dokonce dvoudenní: V pátek zahrají kapely Bokomara, Progres 2, The Atavists a The Beaters, v sobotu mimo jiné Funky Plane Band a Pavel Helan nebo kapely Bratři Ebenové a Sto zvířat, které v minulých ročnících opakovaně patřily k tomu nejlepšímu, co festival za svou historii nabídl.

### Vernisáž letní výstavy obrazů Josefa Achrera

*Zámecký skleník Boskovice, 28. července 14:00*

Josef Achrer patří mezi naše významné malíře moderního umění a tvoří ve svém ateliéru v Praze na Žižkově. Je představitelem tzv. dataismu a snaží se aplikovat tuto metodu do svého výtvarného projevu. Ve svých malířských začátcích vycházel z odkazu postmoderní malby s výraznými sklony k expresivní barevnosti a znakovosti. Používá tradiční malířské techniky, protože věří, že se v nich skrývá nadčasový jazyk. Výstava jeho děl bude slavnostně zahájena v neděli 28. července v zámeckém skleníku.

### Jitka Šuranská a Martin Krajíček

*Park u zámeckého skleníku Boskovice, 28. července 15:00*

Nejzajímavějším červencovým koncertem z programu promenádní sezóny bude v neděli 28. července vystoupení boskovického mandolinisty Martina Krajíčka a houslistky a zpěvačky Jitky Šuranské z Kudlova u Uherského Hradiště. Jitka Šuranská hrála v Cimbálové muzice Stanislava Gabriela nebo v duu s Jiřím Plockem, je ovšem i členkou Filharmonie Bohuslava Martinů, kde hraje hudbu klasickou. Martin Krajíček patří k nejlepším mandolinistům v České republice, využívá tento nástroj v oblasti lidové hudby, klezmeru, bluegrassu, jazzu, popu i klasické hudby. V Boskovicích se oba muzikanti v minulosti několikrát představili v triu s kontrabasistou Marianem Friedlem.
