---
title: Gianniho kulturní výběr na prosinec
cover-photo: https://i.ohlasy.info/i/d55bc690.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/d55bc690.jpg" caption="Ensemble Opera Diversa zahraje v rámci cyklu adventních koncertů v evangelickém kostele" author="archiv souboru" %}

### Sursum corda! Vzhůru srdce!

*Aula gymnázia Boskovice, 4. prosince 18:00*

Literární pořad ze života a díla kardinála Tomáše Špidlíka v interpretaci Divadla poezie pod režijním vedením Věry Prosové a duchovní hudba v podání pěveckého sboru Nota, který řídí sbormistr Martin Nerud, tvoří program dalšího setkání u příležitosti letošních oslav stého výročí Špidlíkova narození. Tomáš Špidlík patří k nejvýznamnějším boskovickým rodákům a zároveň je absolventem boskovického gymnázia, v jehož aule se tato akce koná.

### Z celého srdce

*Muzeum regionu Boskovicka, 5. prosince 17:30*

Další akce, kde budeme mít možnost připomenout si osobnost Tomáše Špidlíka, se koná hned následující den; tentokrát se jedná o vernisáž výstavy, která má přiblížit jeho život a dílo nejen prostřednictvím fotografií a biografie, ale také citáty z jeho díla, vzpomínkami jeho žáků a komentovanými ukázkami uměleckých děl. Autorem výstavy je Jiří Šťasta, záštitu nad výstavou poskytl olomoucký arcibiskup Jan Graubner a senátorka Jaromíra Vítková.

### Hudební exkurze s Michaelem V.

*Prostor, 6. prosince 19:00*

Další z hudebních exkurzí v Prostoru se bude odehrávat netradičně formou rozhovoru, a to s legendárním českým dýdžejem, rapperem a entertainerem Michaelem Viktoříkem, známým také pod jmény Vrtulník nebo Majkl Ví. Mluvit se bude nejen o rapové muzice, které byl koncem osmdesátých let u nás prvním a největším propagátorem, ale také o něm samotném, jeho hudební kariéře a jeho kapele J.A.R., která letos slaví neuvěřitelných 30 let od svého vzniku.

### Victory Show: Svět podle Michaela LIVE

*Turbína, 6. prosince 21:00*

Po besedě v Prostoru se spolu s Michaelem V. můžeme přesunout na Turbínu, kde po roce předvede svou originální show plnou rapu, funky, R&B soulu a rock’n’rollu, od 60. let až po současnost, samozřejmě i se správnou dávkou specifického a často mírně nekorektního humoru. O support se tentokrát postará boskovický DJ Ámma.

### Robert Křesťan a Druhá tráva

*Sokolovna Boskovice, 12. prosince 19:00*

Skupinu Druhá tráva založili v roce 1991 Robert Křesťan a Luboš Malina po svém odchodu od Poutníků, aktuální koncertní program zahrnuje průřez tvorby Roberta Křesťana z celé doby existence skupiny s důrazem na skladby z nejnovějších studiových alb. Druhá tráva je charakteristická jednak autorskou a interpretační výjimečností zpěváka a textaře Roberta Křesťana, ale zároveň i mimořádnou instrumentální zdatností ostatních členů skupiny.

### FOLKS!

*Prostor, 14. prosince 19:00*

Druhý koncert z cyklu FOLKS! v boskovickém komunitním a kulturním centru Prostor tentokrát nabídne vrchovatou porci hudby různých žánrů: divoké alternativní rockové psychedelické šedesátkové kytary blanenské kapely TRYO nebo úderné rockové a zároveň pop-funkové melodií brněnských Jay Delver. O afterparty se postará kapela Předkožky, která svoje specifické metaforické texty prokládá verši známých undergroundových básníků.

### Smíšený pěvecký sbor Nota

*Evangelický kostel Boskovice, 15. prosince 15:00 a 18:00*

Tradičně oblíbený adventní koncert studentů a zpěváků boskovického gymnázia se opět koná v evangelickém kostele v Boskovicích. Kromě smíšeného pěveckého sboru Nota vystoupí i mladší zpěváci ze souboru Malá Nota a hosté z mužského pěveckého tělesa Novocantus z Nového Města na Moravě.

### Trní Na větvi / Radim Zenkl & Europick

*Zámecký skleník Boskovice, 17. prosince 19:00*

Vánoční písně a skladby z Česka, Slovenska, Irska, Anglie a také něco z vlastní tvorby Radima Zenkla zazní na nástroje, jako jsou mandolína, mandola, pastýřská píšťalka, koncovka, dvojačka, fujara, grumle, didgeridoo nebo fanfrnoch, za doprovodu kytary, baskytary a perkusí v podání příležitostně hrající kapely Europick. Hostem jejich bloku bude vokální sextet Bartet z nedaleké Lomnice, program doplní adventní program folkové sestavy Pavla Těžkého, vzniklé spojením hudebních skupin Trní a Na větvi.

### Mindicted Vánoční besídka

*Turbína, 20. prosince 21:00*

Tradiční neurofunková vánoční besídka, pořádaná Djskou a promotérskou drum’n’bassovou crew Mindicted, se i letos koná na boskovické Turbíně. Hlavní hvězdou budou tentokrát Mustaffa & Sheriff – dva DJs původem z Moravy, kteří ovšem své síly spojili v Praze a jsou tedy považováni za duo pražské. Zbytek večera obstarají samozřejmě opět DJs z pořádající Mindicted Crew, zvuk i světla zajistí rájecká firma Johnyx Audio.

### Opera Diversa

*Evangelický kostel Boskovice, 22. prosince 18:00*

Vyvrcholením cyklu adventních koncertů v boskovickém evangelickém kostele bude vystoupení Ensemble Opera Diversa, brněnské hudební společnosti, která se kvalitně provedené soudobé hudbě věnuje už dvacet let. V Boskovicích vystoupí v pěveckém i instrumentálním obsazení a představí díla českých i světových autorů.

### Irena a Vojtěch Havlovi

*Muzeum regionu Boskovicka, 29. prosince 19:00*

Od poloviny osmdesátých let mají manželé Havlovi za sebou obrovské množství projektů kombinujících evropskou klasickou hudbu od renesance až po současnost. Jejich hudba je charakteristická neortodoxními hudebními postupy a především netradičními interpretačními technikami. Na vánočním koncertě v Muzeu regionu Boskovicka představí vánoční písně, koledy a skladby pro zpěv, piano, violoncello, violu da gamba, tibetské mísy, zvony a zvonky.
