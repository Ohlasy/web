---
title: "Ohlasy naživo: rozhovor s farářem Jiřím Burešem"
cover-photo: https://i.ohlasy.info/94ff44bc.jpg
author: Tomáš Trumpeš
category: rozhovory
tags: podcast
---

*Hostem dalšího setkání nového cyklu Ohlasy naživo byl ve čtvrtek 5. prosince boskovický evangelický farář Jiří Bureš. K poslechu nabízíme úvodní rozhovor, který proběhl v kulturním a komunitním centru Prostor.*

<iframe sandbox="allow-scripts allow-top-navigation" scrolling="no" width="100%" height="200" frameborder="0" src="https://embed.radiopublic.com/e?if=ohlasy-podcast-6nVazZ&ge=s1!33934fa4c2bf2e88e18b094230701a320e45a163"></iframe>

Rozhovor proběhl na počátku adventu a advent byl také úvodním tématem. Na co to v adventu vlastně čekáme? Na světlo? Nebo má advent také svůj hlubší význam a křesťané v něm předjímají i čekání na konec věků? A jaký význam může mít advent pro osobní duchovní cestu člověka?

Od adventu jsme přešli k Vánocům, o kterých Jiří Bureš [někdy říká](https://ohlasy.info/clanky/2015/04/rozhovor-jiri-bures.html), že jsou takovým trailerem na Velikonoce. Co tím vlastně myslí? A kdy křesťané začali Vánoce slavit a proč? Co nabízí křesťanství kromě tradiční kulisy vánočních svátků? Je vánoční příběh ještě dnes schopen k nám aktuálně promluvit, nebo být dokonce provokativní?

V další části rozhovoru jsme se Jiřího Bureše ptali, co vůbec dnes může křesťanství nabídnout současnému člověku a jaká je jeho pozice ve světě, který nabízí nejrůznější duchovní cesty a možnosti. Je to dobře? Jak vnímá jako farář tuto duchovní konkurenci a jaká je konkurence uvnitř křesťanství, mezi různými křesťanskými směry a církvemi? Lze si vyzobnout z různých tradic jen to nejzajímavější? Také nás zajímalo, co podle evangelického faráře Jiřího Bureše znamená ta dnes tolik omílaná obrana křesťanských hodnot a jestli je vůbec potřeba.

Na samotný závěr jsme si nechali trochu osobnější otázky. Má farář o Vánocích vůbec sám čas na nějaké usebrání a spirituální prožitky, nebo je to pro něj uštvaná doba, kdy ani na chvíli neodloží *farářské montérky*?