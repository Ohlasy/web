---
title: Město chystá levnější svoz odpadu pro ty, co třídí
perex: Boskovice už přibližně za půl roku chtějí spustit motivační systém pro třídění odpadů. Zapojení do systému bude dobrovolné, nicméně domácnosti, které se do něj přidají, získají slevu z poplatku za odpad.
cover-photo: https://i.ohlasy.info/QLpaVmM.jpg
author: Marek Osouch
category: zpravodajství
tags: odpady
---

*Boskovice už přibližně za půl roku chtějí spustit motivační systém pro třídění odpadů. Zapojení do systému bude dobrovolné, nicméně domácnosti, které se do něj přidají, získají slevu z poplatku za odpad. Bude záležet mimo jiné na tom, jaké množství odpadu vytvoří a kolik ho vytřídí.*

{% photo src="https://i.ohlasy.info/QLpaVmM.jpg" author="Tomáš Znamenáček" %}

Kromě bankovního účtu nebo účtu v knihovně si bude zájemce brzy moci u města zřídit účet na odpad. Doma na odpad vyčlení tři nádoby, jednu na papír, druhou na plast a třetí na klasický komunální odpad. Od boskovické radnice pak získá unikátní kódy, které se po nalepení na nádoby propojí do vznikajícího datového centra.

Takto se mohou obyvatelé Boskovic od dubna 2020 zapojit do nového systému odpadového hospodářství, který je má motivovat k tomu, aby odpad třídili a také ho co nejméně vytvářeli. Vedení města se tím připravuje na nový zákon o odpadech.

„V zákonu se předpokládá zvyšování poplatku za uložení odpadu na skládce ze současných 500 korun za tunu na 1850 korun. Tomuto razantnímu nárůstu nákladů se lze bránit tím, že budeme více třídit a snižovat produkci směsného komunálního odpadu ideálně pod 100 kilo na osobu. V současné chvíli v Boskovicích produkujeme zhruba 220 kilo na osobu, takže je zřejmé, že potenciál pro změnu zde je významný,“ vysvětlil místostarosta Boskovic Lukáš Holík (ANO) s tím, že pokud by město k žádné změně nepřistoupilo, do budoucna by musela radnice přikročit k velkému navýšení místního poplatku za odpad.

Podle Kryštofa Bambuška ze společnosti ISNO IT, se kterou dnes město na novém systému spolupracuje, se v Boskovicích vytřídí jen zhruba čtvrtina vyprodukovaného odpadu. „Pokud budou občané chtít, bude možné rozšířit systém i na další druhy odpadu,“ řekl Bambušek na besedě v Boskovicích a zmínil například jedlé tuky či plechovky.

### Lidé budou sbírat „ekobody“

Podobný systém, jaký se chystá v Boskovicích, už funguje od letošního července v řadě obcí severně od Boskovic, kde svoz zajišťuje obcemi založená regionální firma [Technické služby Malá Haná](https://ohlasy.info/clanky/2019/05/svoz-odpadu.html) v čele s jednatelkou a sudickou starostkou Olgou Dočkalovou. „Místním jsem řekla: vážení, kdo chce třídit, zůstane vám poplatek v současné výši, a kdo ne, tak budete platit maximální částku tisíc korun, a to každý člen domácnosti,“ sdělila před časem starostka [v rozhovoru pro Ohlasy](https://ohlasy.info/clanky/2019/04/rozhovor-dockalova.html), jak motivuje obyvatele Sudic ke třídění.

Naproti tomu v Boskovicích bude systém na dobrovolné bázi. Kdo se nezapojí, nebude za to penalizován vyšším poplatkem jako v Sudicích. Naopak zapojené domácnosti budou moci získat slevu z poplatku za odpad. „Když dnes někdo třídí, dělá to z vlastního přesvědčení anebo proto, že ho to baví. Poplatek má každý stejný,“ poznamenal boskovický starosta Jaroslav Dohnálek (ODS). Podle něj je sleva jedinou šancí, jak lidi přimět ke třídění a vyhnout se velkému zdražení v budoucnu.

„Když se jako občané zapojíte, budete třídit a na separačních nádobách budete mít nalepené kódy, které svozová firma načte, tak následně za to budete získávat takzvané ekobody. Ty se pak na konci roku mohou přeměnit na slevu z poplatku za odpad,“ prohlásil Kryštof Bambušek na besedě s obyvateli města. Také doplnil, že dokážou v systému zohlednit i to, jak často se od domu vyváží popelnice, tedy jak moc odpadu člověk vytváří.

Sleva na poplatku se lidem promítne v následujícím roce. Jinými slovy, když bude člověk dobře třídit odpad v roce 2020, poplatek v roce 2021 pro něj bude nižší, než jaký bude stanovený vyhláškou pro domácnosti nezapojené v připravovaném systému. Radnice chce během následujících měsíců s nabídkou oslovit všechny obyvatele. Pak bude na každém, zda na ni zareaguje a přijme ji. Na 21. listopadu chystá ještě předtím vedení Boskovic setkání, kde chce plánované změny detailně představit.

### Bytovky jsou oproti rodinným domům v nevýhodě

V Sudicích a okolí díky dotaci nakoupili do každé domácnosti tři popelnice, které mají své kódy. V Boskovicích se s takovými nádobami ovšem nepočítá. Lidé dostanou od města pytle, které už dnes částí lidí zná, protože je dostává na třídění plastů. Nově se ale rozšíří do celého města pro všechny, kdo budou chtít, společně s dalšími určenými na papír. „Na radnici si lidé vyzvednou roli pytlů i dostatek štítků s kódy, které na ně budou lepit,“ uvedl místostarosta. Doplnil však, že ještě chtějí na základě dotazníků zjistit, zda by lidé uvítali i popelnice na tříděný odpad jako v Sudicích. V blízké době se na jejich nákup chtějí pokusit získat dotaci.

Komplikací jsou ovšem bytové domy, u nichž není tolik místa, aby každý mohl mít svou popelnici. Těžko si lze představit desítky pytlů na ulici před bytovými domy. Systém zde bude tedy fungovat tak, že lidé z bytovky, kteří se budou chtít zapojit a získat slevu, budou dál třídit do kontejnerů. Právě na kontejner nalepí svůj kód. Poměrem se pak rozdělí vytříděný odpad mezi všechny domácnosti v bytovém domě a podle toho se budou počítat i slevy. „To je bohužel nevýhoda bytových domů,“ doplnil Bambušek k tomu, že někteří obyvatelé tak můžou zneužívat práce a snahy jiných. Podle místostarosty s tím ruku v ruce musí jít také navýšení počtu kontejnerů na separovaný odpad na sídlištích.

Boskovice v souvislosti s novým systémem nakládání s odpady už jednou žádaly o dotaci, nicméně nebyly úspěšné. Peníze chtěly využít v začátku pro pilotní odzkoušení. Tím, že dotace není, žádná pilotní zkušební doba nebude, ale rovnou se od dubna příštího roku spustí ostrý systém. „Věřím, že to zvládneme i bez pilotního projektu. Máme teď vedle sebe silného partnera,“ je si jistý místostarosta.

Partnerem myslí zmíněnou firmu ISNO IT, která pro Boskovice vymýšlí celý software, do něhož budou padat data z očipovaných popelnic a budou se párovat s přihlášenými domácnostmi. Za každý měsíc si firma, [s níž už je podepsaná smlouva](https://www.hlidacstatu.cz/Detail/10261446), bude účtovat necelých 30 tisíc korun, za rok tedy získá od města zhruba 350 tisíc.

### Četnost svozů ještě není stanovená

Nejen kvůli tomuto výdaji budou se zavedením nového systému náklady na odpadové hospodářství ve městě vyšší než dnes. Popeláři totiž budou muset projet celé město mnohem častěji. Zatímco dnes k domům zajíždí jednou týdně pro komunální odpad, nově to bude třikrát. Jednou pojedou klasicky vysypat černou popelnici, podruhé pro pytel s papírem a potřetí pro plast. „Čekáme ještě na výsledek analýzy společnosti, jak časté svozy pro jednotlivé druhy odpadu nám doporučí,“ doplnil místostarosta.

Na svoz odpadu nicméně město doplácí i dnes, kdy ještě tato novinka nefunguje. Celková suma poplatků vybraných od obyvatel nepokryje veškeré náklady. Z rozpočtu musí město letos navíc zaplatit 1,2 milionu korun. Podle místostarosty tak nejspíš budou muset sáhnout do vyhlášky a poplatek pro příští rok zvýšit ze současných 550 korun na osobu, který je stejný sedm let. „Možná jsme ho mohli zvýšit už minulý rok, aby to teď nevypadalo, že je zvýšení součástí nového systému. Tam přitom není žádná spojitost,“ řekl Lukáš Holík s tím, že se však o zvyšování poplatku zatím ve vedení města nebavili. 

Po zkušenostech Moravské Třebové, kde už mají systém třetím rokem a kam si představitelé srovnatelně velkých Boskovic jezdili pro rady, čeká místostarosta ze začátku jen pozvolný zájem. „Byl bych rád, kdyby to hned od začátku byla více než polovina domácností, ale co máme data z jiných měst, tak to začíná na 25 až 30 procentech,“ přiblížil s tím, že v Moravské Třebové, kde systém [podle webu společnosti ISNO IT](https://www.mojeodpadky.cz) v současnosti využívá 56 procent obyvatel, probíhá sběr některého odpadu jen jednou za měsíc a stačí to.

Až se systém skutečně rozjede naplno, počítá místostarosta s tím, že by také vyhlásili výběrové řízení na novou svozovou firmu. I v rámci tohoto nového systému bude totiž svážet odpad nadnárodní společnost Suez jako doposud ostatní odpad podle zděděných smluv po Službách K.K.Š. z roku 1996, [které jsou podle analýzy právníků plné pochybností](https://ohlasy.info/clanky/2018/12/smlouvy-odpad.html). „Bavili jsme se o těch smlouvách, ale doba nám nepřeje. Kdybychom dnes udělali výběrové řízení, dostaneme nabídku klidně o milion nebo i víc dražší než dnes,“ tvrdí Lukáš Holík.

Nicméně řeší ještě jeden další problém týkající se popelářů v Boskovicích. Konkrétně se zabývá tím, jaké má město možnosti, aby se přesunul areál Suezu z ulice K Lipníkům mimo obytnou zástavbu. Před lety si stěžovali obyvatelé horní části ulice Boženy Němcové, že auta dělají rámus, jak jezdí kolem jejich domů, když míří po cestě ke hřbitovu do Doubrav. Po vybudování nové cesty přes pole začaly stížnosti přicházet od lidí z dolní části ulice, kudy dnes jezdí do zázemí například tankovat. Město proto zvažuje [vyasfaltovat i další kus jiné polní cesty](https://forum.ohlasy.info/t/filipika-proti-asfaltovani/272), díky čemuž by se kukavozy vyhnuly další části domů, ale opět ne všem. „Tento problém je na stole. Chci si vše zjistit, celou věc promyslet, abych s tím mohl přijít na poradu vedení a říci, zda je přesun možný, kam a za kolik,“ dodal místostarosta.
