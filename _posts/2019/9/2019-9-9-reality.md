---
title: "Realitní boom trvá: V Boskovicích se připravuje nebo staví více než 500 bytů"
perex: Velký přehled aktuálně chystaných pozemků a bytových i rodinných domů.
cover-photo: https://i.imgur.com/giiVwDMl.jpg
author: Marek Osouch
category: zpravodajství
tags:
    - urbanismus
    - územní rozvoj
---

*Po bydlení v Boskovicích je stále velká poptávka. Po [loňském přehledu realit](https://ohlasy.info/clanky/2018/07/reality.html) nabízíme aktuální situaci – developeři staví hned na několika místech ve městě a na dalších se ještě letos či příští rok výstavba rozjede. V plánu jsou především bytovky, chystají se ale i pozemky pro rodinné domy.*

{% photo src="https://i.imgur.com/YTkgicb.png" caption="1. Panorama Boskovice, 2. Terasy na Výsluní, 3. U Lomu, 4. Lidická, 5. Podnikatelská škola, 6. Na Paloučku, 7. Bývalá pizzerie" author="Mapy.cz" %}

Ještě před pár lety na kopci před zahrádkářskou kolonií na Rovné rostlo obilí, dnes ale v ulici Luční rostou rodinné domy. Všech šestatřicet pozemků developeři ze společnosti [BK Invest](http://www.bkinvest.cz/) prodali, jen poslední dva jsou dnes „pouze“ rezervované.

Podobná situace je i na druhé straně města v blízkosti vysílače na Čížovkách, v nově pojmenované ulici U Lomu. Tady jsou volné poslední tři parcely, devětatřicet dalších se podařilo během pár let prodat. Pokud tak dnes někdo hledá pozemek pro rodinný dům v Boskovicích, bude to mít těžké.

Pět parcel U Lomu koupila ovšem developerská společnost LEOM, která na jejich místě staví [větší třípatrové domy](https://www.diverse-reality.cz/pod-strelnici-byty). Každé patro okny otočené směrem na jih s výhledem na Boskovice představuje jeden byt, vyrostou zde tak menší bytovky. Z patnácti bytů jsou zatím prodané čtyři. Výstavba je však v plném proudu.

{% photo src="https://i.imgur.com/U1Rhf6A.jpg" caption="Na Paloučku" author="Tomáš Znamenáček" %}

### Lokalita Na Paloučku

Jediné místo, kde na základě sesbíraných dat Ohlasů v Boskovicích připravují soukromníci nové pozemky pro výstavbu rodinných domů, je lokalita nazvaná developerskou firmou MGV Group Na Paloučku. Jedná se o místo východně nad boskovickým koupalištěm. Právě zde chce MGV Group připravit parcely pro pětadvacet rodinných domů. „Budování infrastruktury je v plánu na roky 2020 a 2021. Budeme prodávat samostatné parcely i domy na klíč dle požadavků zákazníků,“ sdělil šéf firmy Filip Garec s tím, že už dnes mají zájemce.

{% photo src="https://i.imgur.com/MbdUD46.jpg" caption="Nové bytové domy na Lidické" author="Tomáš Znamenáček" %}

### Bytovky na Lidické a další plány společnosti Kindermann

Do konce roku bude hotových [šest bytových domů na Lidické](http://www.bytylidicka.cz/) v blízkosti mateřské školy Na Vyhlídce. Téměř všechny byty jsou dnes už prodané, zbývá posledních šest z celkových devětačtyřiceti. Tomáš Kindermann, jehož společnost bytové domy začala loni stavět, má ale v plánu další. V této lokalitě už sice dál stavět nebude, jinde v Boskovicích ale vlastní volné parcely.

„Připravujeme výstavbu přibližně 80 až 90 bytů, bude se zřejmě stavět ve dvou etapách. Chtěli bychom začít stavět na konci příštího roku,“ přiblížil Tomáš Kindermann. Lokalitu, kde nové bytové domy budou stát, zatím nechtěl zmiňovat, mimo jiné chce dokoupit ještě některé další pozemky. Jedná se však o místo nedaleko centra, kde už také v okolí stojí bytovky.

{% photo src="https://i.imgur.com/VxrTI48.jpg" caption="Bývalá podnikatelská škola na Havlíčkově ulici" author="Tomáš Znamenáček" %}

### Proměna bývalé podnikatelské školy

Soukromá podnikatelská škola v budově na křižovatce Havlíčkovy a Legionářské už řadu let není a sama škola už také neexistuje. Objekt nejdříve vlastnil boskovický podnikatel Bohumil Vavříček, před časem ale pozemky s budovu prodal Miroslavu Frišovi. „Mělo by tam vyrůst asi dvakrát patnáct bytů. Na jaře bych rád začal stavět,“ uvedl Friš, který loni postavil bytovku také na ulici Antonína Trapla. Zatímco tam nabízí byty k pronájmu a má dnes všechny obsazené, na Havlíčkově je chce prodávat. „Zatím ale byty nenabízím, bylo by to předčasné,“ doplnil.

{% photo src="https://i.ohlasy.info/iYagczm.jpg" caption="Residence Mánesova" author="Tomáš Znamenáček" %}

### Residence Mánesova

Bez viditelného posunu je zatím projekt [Residence Mánesova](http://residencemanesova.cz/), který počítá s přestavbou bývalé kotelny u bytového domu na Mánesově. Celkem tam vyroste 34 bytových jednotek od 1+kk až po luxusní byty v nejvyšším podlaží s velkými terasami.

„Aktuální situace je taková, že se vyřizuje změna stavby před dokončením. Měnili jsme totiž nějaké dispozice uvnitř domu a také rozšiřovali parkovací stání. V současné době nejsou byty ještě v nabídce, protože ještě nemáme vyřízenou změnu. Předpokládáme ale, že letos na podzim by se zahájila stavba,“ vysvětlil šéf developerské firmy Radek Matuška. Zájemci by se tam mohli stěhovat už za rok.

{% photo src="https://i.imgur.com/giiVwDM.jpg" caption="Panorama Boskovice" author="Tomáš Znamenáček" %}

### Panorama Boskovice

Kdo jel během posledních měsíců vlakem nebo autem po cestě za nemocnicí, všiml si čilého stavebního ruchu mezi železniční tratí a areálem nemocnice. Developeři totiž začali se stavbou bytovek souhrnně nazvaných [Panorama Boskovice](https://www.panoramaboskovice.cz/).

Zatím prodali jedenáct bytů z necelých sedmdesáti, podle Evy Minářové z developerské společnosti je však prodej a podpis smluv v běhu. „Zájem je veliký, neodrazuje ani blízká železnice. Předností je lokalita i dobrá dostupnost v blízkosti města,“ popsala s tím, že konec výstavby první etapy, tedy tří bytových domů, je plánovaný na leden 2021. U čtvrté a poslední bytovky se dnes zpracovává projekt.

Vyroste zde také velké parkoviště, jak nad zemí, tak i kryté podzemní. Obslužná komunikace se napojí na silnici jednak na ulici Otakara Kubína u stávajících bytovek, jednak na druhé straně za nemocnicí na ulici Janáčkova. „Bude to obousměrná, ale jednoproudá komunikace s vyhýbacími ostrůvky s cílem, aby sloužila pouze obyvatelům bytových domů,“ podotkla Eva Minářová, že by tak tato silnice neměla sloužit jako zkratka.

{% photo src="https://i.imgur.com/R2s8g0r.jpg" caption="Nové bytové domy Na Výsluní" author="Tomáš Znamenáček" %}

### Další Terasy na Výsluní

Deset bytovek s názvem Terasy na Výsluní už stojí, jedenáctá se dokončuje a už je takřka celá prodaná. Hotová bude na konci letošního roku. Stále jsou v ní ovšem volné tři komerční prostory, které developer umístil do prvního podlaží a na rozdíl od bytů, které prodává, chce tyto prostory pronajímat.

Vedle tohoto domu už roste také dvanáctá bytovka, a to na místě někdejší Slámovy pily. Právě tuto plochu totiž developerská společnost BK Invest v minulosti koupila, aby zde postavila pět bytových domů se zhruba 120 byty. „Dvanáctý bytový dům jsme začali stavět na jaře 2019 a předběžný termín dokončení plánujeme na prosinec 2020,“ poznamenala za firmu Lenka Komárková. Na webu je [podle aktuální nabídky](http://www.terasynavysluni.cz/) většina bytů v této bytovce rezervovaná, osm je však stále ještě volných. „Další bytový dům plánujeme začít stavět na jaře 2020,“ doplnila Komárková.

{% photo src="https://i.imgur.com/kfdwe2C.jpg" caption="Bývalá pizzerie" author="Tomáš Znamenáček" %}

### Neznámé plány NWD Group

Své plány, na rozdíl od jiných, tají společnost [NWD Group](https://www.nwdgroup.cz/), jejímž zakladatelem je boskovický realitní makléř Jan Tajovský. Tato firma v současnosti v Boskovicích vlastní dva domy na Hálkově ulici, konkrétně objekt, kde byla v minulosti pizzerie Angeli, a vedlejší bývalou prodejnu holandského nábytku. Od Jihomoravského kraje také společnost koupila bývalé oděvní učiliště na Havlíčkově ulici.

Co v těchto budovách firma plánuje, nikdo z NWD Group nechce sdělit. „V současné době si vedení společnosti nepřeje plány s těmito domy zveřejňovat,“ sdělila za firmu Nikol Mahútová. Společnost se prezentuje jako investiční a finanční skupina, která vydáváním dluhopisů získává peníze a následně za ně nakupuje nemovitosti, především určené k bydlení.

V případě zmíněných objektů lze dohledat pouze kusé informace. U budov na Hálkově už byl v minulosti zpracován projekt na vznik dvoupodlažního polyfunkčního domu, u učiliště nastínil plány před časem boskovický starosta Jaroslav Dohnálek (ODS). Firma se totiž na město obrátila s požadavkem na možnost parkování na zpevněné ploše před školou, která je součástí chodníku. Radní s tím ale nesouhlasili. Podle starosty chce firma objekt přebudovat na nájemní bytový dům.

### Městské bytovky za nemocnicí

Bez výrazného posunu jsou plány na [městské bytovky a řadové rodinné domy](https://www.boskovice.cz/urbanisticka%2Dstudie%2Dobytneho%2Dsouboru%2Dza%2Dnemocnici/d-29907) na poli za nemocnicí. Vše je stále pouze na papíře. Aktuálně je pro tuto lokalitu zpracována projektová dokumentace na inženýrské sítě a komunikace, vydání stavebního povolení se předpokládá do konce letošního roku. V roce 2020 by měl být zpracován projekt na bytovou výstavbu, k realizaci je ale podle vedení města ještě daleko. Záleží na dotacích od státu, případně by mohl čtyři bytovky, každou se zhruba dvacítkou bytů, pro město postavit i soukromý developer.