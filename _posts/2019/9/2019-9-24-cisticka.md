---
title: Do čističky musí město dát 100 milionů, jinak hrozí stavební uzávěra
cover-photo: https://i.imgur.com/Uy1kMUpl.jpg
author: Marek Osouch
category: zpravodajství
tags: voda
---

*Boskovice musí během několika příštích letech zmodernizovat čistírnu odpadních vod. Současný stav je na hraně kapacity. Po nákladné investici zvládne vyčistit o polovinu více vody než dnes.*

{% photo src="https://i.imgur.com/Uy1kMUp.jpg" author="Tomáš Znamenáček" %}

Boskovická čistička funguje na výjezdu z města ve směru na Blansko od roku 2006, po třinácti letech je už však její kapacita nedostatečná. Nejen tím, že se od té doby město rozrostlo a a do kanalizace byly napojeny nové bytové domy či průmyslové haly. „Jako město jsme tam také přepojili nemocnici, která měla svou čističku, a také celý Mladkov,“ uvedl boskovický starosta Jaroslav Dohnálek (ODS).

Podle tajemníka Svazku vodovodů a kanalizací pro okres Blansko Petra Tioky se také zpřísňuje legislativa, která vyžaduje čistější vodu. „Čistírna je dnes zatížena nad projektovanou kapacitu,“ řekl tajemník s tím, že ve špičkách je dnes možné ve výjimečných případech překročit některé limity ve vypouštěné vodě.

Současný stav sice není kritický, podle starosty ale nelze vyloučit, že se do něj Boskovice nedostanou za dva nebo tři roky. „Pak by se řeklo, že není možné stavět další průmyslové objekty nebo domy k bydlení, protože by se nepřipojily ke kanalizaci. Musíme to řešit,“ prohlásil starosta. Po modernizaci by čistička měla zvládnout o polovinu více odpadních vod než dnes.

Na intenzifikaci čistírny odpadních vod, jak investici odborníci nazývají, už ve Svazku poslední roky pracují. Už z roku 2017 pochází první odhady nákladů, které se tehdy vyšplhaly na 80 milionů. Dnes jsou tyto náklady výše i o třicet procent, jak nastínil místostarosta Lukáš Holík (ANO). Překonají tak nejspíš hranici 100 milionů korun.

I když dnes veškeré studie a projekty obstarává Svazek, hlavní investiční podíl do čističky bude na městě a jeho penězích. „V duchu stanov Svazku má Svazek povinnost se starat o obnovu stávajícího infrastrukturního majetku a investice do společného infrastrukturního majetku. Intenzifikace, rozšíření oddílného majetku, jímž se mění parametry daného zařízení, spadá do investic, které si hradí obce,“ vysvětlil tajemník Tioka.

Svazek už podal na městský úřad v Boskovicích žádost o územní rozhodnutí a pracuje dál na projektu pro stavební povolení, který by měl být podle starosty hotový začátkem příštího roku. To je také nejzazší termín, aby mohl Svazek žádat o dotaci, kde je podmínkou podání vypracovaná projektová dokumentace pro stavební povolení. „Příjem žádostí startuje 1. listopadu 2019 a dotační výzva poběží do 31. ledna 2020. Výše dotace představuje až 64 procent z celkových způsobilých výdajů,“ sdělila Dominika Pospíšilová z tiskové oddělení ministerstva životního prostředí. Tajemník Svazku by však byl rád, kdyby se jim podařilo podat žádost už teď na podzim.

Vedení Boskovic počítá i s variantou, že by na dotaci z balíku 2,5 miliardy korun město nedosáhlo a muselo by stomilionovou investici platit ze svého. Na účtu u Svazku budou mít Boskovice na konci letošního zhruba 20 milionů korun, zbytek by musely dát z městského rozpočtu. Jen malou část, zhruba 10 milionů, by zaplatila Vodárenská jako provozovatel celé infrastruktury.

„Kdyby dotace nedopadla, je možné provádět intenzifikaci čističky postupně v několika letech na etapy,“ doplnil Dohnálek s tím, že nově by do čističky mohly téct i odpadní vody ze Skalice nad Svitavou. Modernizace čističky by tak neměla narušit další plánované investice města. Radnice proto ani do rozpočtu na příští rok neplánuje vyčlenit nějakou částku na čističku. Kdyby dotace nedopadla, počítají na radnici s tím, že pokud budou mít veškerá povolení, začali by na konci roku s první etapou modernizace čističky, prozatím z peněz, které mají Boskovice na účtu u Svazku.