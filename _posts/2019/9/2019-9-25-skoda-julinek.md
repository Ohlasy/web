---
title: Nemocnice nebude po exstarostce Nedomové vymáhat škodu za vyhazov Julínka
perex: Nemocnice udělala tečku za vyhazovem Tomáše Julínka. Náhradu mu sice vyplatila, po nikom však vzniklou škodu nebude chtít.
cover-photo: https://i.ohlasy.info/XSU0mLL.jpg
author: Marek Osouch
category: zpravodajství
tags: nemocnice politika
---

*Boskovická nemocnice udělala definitivní tečku za vyhazovem svého bývalého náměstka pro ekonomiku a správu a někdejšího ministra zdravotnictví za ODS Tomáše Julínka. Peněžní náhradu mu nemocnice sice vyplatila, po nikom však už vzniklou škodu nebude chtít.*

{% photo src="https://i.ohlasy.info/XSU0mLL.jpg" caption="Hana Nedomová" author="Tomáš Znamenáček" %}

Škoda se sice stala, ale nevíme, jaký podíl viny na ní nesou konkrétní jedinci – tak by se dalo shrnout závěrečné stanovisko vedení boskovické nemocnice za kauzou výpovědi Tomáše Julínka na podzim roku 2015.

Julínkovi dala výpověď tehdejší dočasná jednatelka nemocnice a starostka Boskovic Hana Nedomová (ČSSD). Okresní soud v Blansku však ve svém rozsudku v létě 2017 konstatoval, že výpověď byla neplatná. Nemocnice se proti rozsudku tehdy neodvolala a rozsudek se tak stal pravomocným.

Exstarostka je jednou z odpovědných osob za vzniklou škodou, ale není jediná. „Další nešťastné řetězení pochybení následovalo po nástupu nového jednatele Miloše Janečka, když některé vedoucí zaměstnankyně nemocnice, pravděpodobně z důvodů nedostatečného vymezení kompetencí, nezajistily nahlášení předmětné události na pojišťovnu, což mohlo, ale také nemuselo být příčinou konečné výše škody. Nemocnice tak nedostala možnost uplatnit tehdy platnou pojistku odpovědnosti statutárních orgánů,“ sdělil současný šéf nemocnice Dan Štěpánský.

V nemocnici kvůli tomu, že pojišťovna nárok neakceptovala, vznikla škodní komise, která hledala odpovědnost konkrétních osob. Na její závěry pak navázali právníci, kteří vypracovali na desítkách stran analýzu celé kauzy. Do rukou jednateli Štěpánskému se dostala na konci prázdnin a ten od té doby řešil, jak dál postupovat, aby sám nečelil stíhání, že se nechová jako řádný hospodář. „Podle této analýzy nelze jednání žádné osoby s potřebnou mírou pravděpodobnosti dát do příčinné souvislosti ani se vzniklou škodou, ani s žádnou její částí. Jinými slovy je nepravděpodobné, že by se nemocnici podařilo v případných nákladných soudních sporech vymoci adekvátní finanční částku,“ prohlásil jednatel po zhruba měsíčním studování dokumentu.

Jak velká škoda nemocnici kroky bývalé starostky a dalších lidí vznikla, ale dodnes není jasné. Výše náhrady pro Tomáše Julínka je tajná a z minulosti je pouze známé, že v žalobě, která nakonec skončila mimosoudním vyrovnáním, požadoval exnáměstek zhruba dva miliony korun. Statisíce pak nemocnice vydala v souvislosti se soudním sporem a právním zastupováním či dalšími úkony právníků.

Dan Štěpánský, který do nemocnice nastoupil až po vyhazovu Tomáše Julínka, už o svém rozhodnutí také informoval boskovické radní, jakožto zástupce vlastníka ve valné hromadě Nemocnice Boskovice. „Nikdy nejsem nadšen, když není možné určit konkrétního viníka, nicméně věřím, že pan jednatel udělal vše, co bylo možné. Případné žaloby by podle něj nebyly pro nemocnici ani finančně přínosné, takový postup by tak ani nebyl hospodárný,“ řekl starosta Boskovic Jaroslav Dohnálek (ODS).

Současný šéf nemocnice po nástupu do čela chtěl podle svých slov celou kauzu co nejdříve ukončit. I proto se už v květnu, tedy měsíc po převzetí křesla jednatele, domluvil na vyrovnání s Tomášem Julínkem. „Ať už si osobně o celé věci myslím cokoliv, tuto cestu jsem upřednostnil jednoznačně z důvodů ochrany organizace před dalšími možnými dopady, a to jak přímo finančními, tak i eventuálními nemateriálními v souvislosti s další negativní publicitou,“ dodal jednatel k tomu, proč nemocnice po nikom nebude vymáhat vzniklou škodu.
