---
title: Chyba v zákresu pozemků znamená další odklad rozhodnutí o hale
perex: Krajští zastupitelé měli 25. dubna schválit převod pozemků na Hybešově ulici. Materiál byl však na poslední chvíli stažen z jednání.
cover-photo: https://i.ohlasy.info/QlHq89pl.jpg
author: Marek Osouch
category: zpravodajství
tags:
    - politika
    - sportovní hala
---

*Rozhodnutí o stavbě a umístění sportovní haly v Boskovicích se opět posune. Podle [původních plánů](https://forum.ohlasy.info/t/prevod-pozemku-pro-halu-na-hybesove/271) měli krajští zastupitelé 25. dubna schválit bezúplatný převod pozemků v areálu střední školy na Hybešově ulici, kde se zvažuje stavba haly. Materiál byl však na poslední chvíli stažen z jednání.*

{% photo src="https://i.ohlasy.info/QlHq89p.jpg" caption="Lokalita pro sportovní halu na Hybešově ulici" author="Anna Dušilová" %}

Krajská náměstkyně pro oblast majetku Taťána Malá (ANO) uvedla, že převáděné pozemky byly špatně nakreslené. „To se muselo stáhnout. Boskovice popletly geometrický plán a záměr byl tudíž i špatně vyvěšen,“ vysvětlila.

Uklidňuje, že jde jen o administrativní chybu, za kterou není třeba hledat nějakou větší záhadu. Ovšem nepřesně zpracovaný materiál prošel pod rukama radních, kteří převod schválili, a nikdo si chyby tehdy nevšiml, až teď krátce před schůzí zastupitelů, protože se převod objevil i ve zveřejněném programu jednání.

Vedení Boskovic o této komplikaci ví. „Je to úřední chyba. Nevím, jestli na naší straně, nebo na straně kraje. Bohužel se to teď musí řešit celé znovu,“ sdělil starosta Boskovic Jaroslav Dohnálek (ODS).

Podle Malé je chyba na straně Boskovic, které odpovídaly za zpracování geometrického plánu. To potvrdil i krajský úřad. „V období mezi schválením záměru darování a předložením materiálu ve věci darování pozemků do vlastnictví města Zastupitelstvu Jihomoravského kraje došlo ke zpřesnění geometrického plánu, jehož vypracování bylo zadáno městem Boskovice,“ přiblížil Jiří Klement z krajského úřadu.

Výběr lokality pro halu se tak opět protáhne o několik dalších měsíců, jelikož boskovická koalice nechce rozhodnout o umístění sportovní haly dříve, než bude převod pozemků krajskými zastupiteli schválen.

Podle opraveného geometrického plánu už krajští radní sice převod schválili, už visí i na úřední desce, ale rozhodnutí jihomoravských zastupitelů se chybou posunulo o dva měsíce.

V červnu proto o výběru lokality nebude velmi pravděpodobně rozhodovat boskovické zastupitelstvo, o čemž už dříve hovořili členové vedení města, ale když vše dobře půjde, tak krajské teprve ve stejném měsíci schválí odložený převod.

To už mimo jiné naznačil na poslední schůzi boskovických zastupitelů místostarosta Radek Mazáč (Sportovci). Hovořil o tom, že k rozhodnutí nemusí dojít v červnu, ale až později. Důvod blíže neupřesnil, ten je tak zřejmý teď – zkrátka to není možné stihnout. Zatímco boskovičtí zastupitelé se sejdou už jedenáctého června, ti krajští až dvacátého.
