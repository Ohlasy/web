---
title: Gianniho kulturní výběr na květen
cover-photo: https://i.imgur.com/k3iWkzhl.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.imgur.com/k3iWkzh.jpg" caption="Boskovičtí skauti slaví stoleté výročí a připravují mimo jiné výstavu" author="Tomáš Znamenáček" %}

### Elles Bailey Blues Band

*Zámecký skleník Boskovice, 2. května 19:00*

Ve čtvrtek 2. května pokračuje v zámeckém skleníku cyklus Jazz and Blues Boskovice 2018/19 koncertem bristolské zpěvačky Elles Bailey. Těšit se můžeme na smysluplnou fúzi bluesu, rocku a amerikany s jemnými doteky country. Spolu s Elles Bailey, která loni získala hned čtyři nominace v soutěži British Blues Awards, se v Boskovicích představí Joe Wilkins na kytaru, Matthew Waer na baskytaru a Michal Daněk na bicí.

### 5 Years of Mindicted warm-up

*Turbína Boskovice, 3. května 21:00*

Aktuálně osmičlenná drum’n’bassová DJská a promotérská skupina Mindicted Crew letos slaví pět let svého trvání. Hlavní akce k tomuto výročí proběhne 24. května v brněnském ArtBaru, ale ještě předtím nás čeká na boskovické Turbíně warm-up, na kterém se jako hlavní hosté představí pražští jumpupoví Upfockerz a východočeský drum’n’bassový DJ Murte. Obě jména spojuje využití českých textů. Jako jeden z členů Upfockerz se představí MC Brejchus Pavián, Murte je zase specialista na dubplaty, tedy speciálně pro něj nahrané tracky od významných českých vokalistů, především z reggae scény. Za Mindicted vystoupí Dejfunk, TRJN, Heft, iGOR a VoidSec.

### Oslavy 100 let skautingu v Boskovicích: Slavnostní zahájení

*Boskovice, 4. května 14:00*

V sobotu 4. května budou slavnostně zahájeny oslavy 100 let skautingu v Boskovicích, které budou dále pokračovat doprovodnými akcemi po celý měsíc květen. Slavnostní zahájení oslav začne mší svatou v kostele sv. Jakuba staršího, při níž bude žehnán nový střediskový prapor. Poté proběhne slavnostní průvod krojovaných skautů přes náměstí. Při této příležitosti bude zároveň pokřtěna kniha shrnující historii skautského střediska Boskovice, následovat bude otevření výstavy Byli jsme a budem. Den bude zakončen na farní zahradě slavnostním ohněm.

### Kung-Fu Girlz

*Turbína Boskovice, 10. května 21:00*

V pátek 10. května se na Turbíně koná další punkový koncert. Den před svým vídeňským koncertem zde vystoupí pražská punk-rocková formace Kung-Fu Girlz, která sama sebe popisuje těmito slovy: „Trochu jako kdyby Motörhead chytli stařeckej vrtoch a snažili se zahrát něco ve stylu starejch dobrejch The Clash.“ Spolu s nimi se na Turbíně představí blanenští The Desperate Mind.

### DS Háta: Velké lásky v malém hotelu

*Sokolovna Boskovice, 11. května 19:00*

S bláznivou komedii Raye Cooneyho s názvem Velké lásky v malém hotelu přijede v sobotu 11. dubna do Boskovic divadelní společnost Háta. V režii Romana Štolpy se představí Lukáš Vaculík a Marcel Vašinka, v dalších rolích v alternaci například Mahulena Bočanová nebo Olga Želenská a Adéla Gondíková nebo Betka Stanková.

### Jan Janda a Martin Křehnáč

*Galerie Otakara Kubína, 12. května 18:00*

V neděli 12. května v Galerii Otakara Kubína zahrají kytaristé Martin Křehnáč a Jan Janda, který zároveň i zpívá. V repertoáru mají jak renesanční a barokní skladby, tak i skladby 20. století a současné. Tentokrát se můžeme těšit mimo jiné na skladby Johna Dowlanda, Michaila Ivanoviče Glinky, Petra Ebena a dalších.

### Tria Ligna

*Kulturní dům Letovice, 15. května 18:30*

Dechové trio Tria Ligna vzniklo před dvěma lety a jedná se o trio složené ze studentů Gymnázia a hudební školy hlavního města Prahy a Pražské konzervatoře. Za dobu své existence koncertovalo po mnoha místech České republiky a ohlasy publika byly velmi pozitivní. Všichni členové tělesa jsou laureáty mnoha mezinárodních soutěží konaných jak v České republice, tak po celé Evropě. Trio hraje ve složení Kateřina Trumpešová – hoboj, Adam Plšek – fagot a Aleš Tvrdík – klarinet.

### Martin Krajíček trio

*Synagoga maior, 15. května 19:00*

Boskovický mandolinista Martin Krajíček patří bezpochyby k nejlepším mandolinistům v České republice, svými netradičními přístupy posouvá možnosti využití tohoto nástroje v oblasti lidové hudby, klezmeru, bluegrassu, jazzu, popu i klasické hudby. Na prvním koncertě dalšího ročníku Kruhu přátel hudby spolu s kontrabasistou Jurajem Valenčíkem a houslistou Jurajem Stierankou představí skladby brazilského stylu choro, variace na slovenský a moravský folklór a jazzové standardy.

### 3. Boskovické zpěvobraní

*Zámek Boskovice, 25. května 14:00*

Již třetí ročník nesoutěžní přehlídky pěveckých sborů se bude konat v sobotu 25. května na nádvoří boskovického zámku. Tentokrát vystoupí Smíšený pěvecký sbor Janáček, Nota a Malá nota z Boskovic, Carpe Diem z Letovic a gymnaziální smíšený sbor Mladí madrigalisté a smíšený sbor Lumír z Brna.

### Výstava výtvarně-keramického kurzu na faře

*Galerie Otakara Kubína, 25. května 15:00*

Výstava dětských prací výtvarně-keramického kurzu na faře Jany Kolmačkové bude slavnostně zahájena v sobotu 25. května v Galerii Otakara Kubína. Úvodní slovo pronese Pavel Kolmačka, výstava potrvá do neděle 16. června.

### Fragile

*Kulturní dům Letovice, 25. května 19:00*

Vokální sedmičlenná skupinu Fragile je složená z populárních osobností, známých z různých televizních seriálů, divadelních, muzikálových produkcí či TV show, v České republice je lidé znají především díky projektu Hlasy s Richardem Müllerem, ale vystoupili také na koncertech Karla Gotta. V acappellových aranžích se nevyhýbají ani tak obtížným skladbám, jako jsou Blackbird od The Beatles Good Old Fashioned Lover Boy nebo Bohemian Rhapsody od Queen a Get Lucky nebo Happy od Pharrella Williamse.
