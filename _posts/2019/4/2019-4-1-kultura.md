---
title: Gianniho kulturní výběr na duben
cover-photo: https://i.ohlasy.info/2Ly0lds.jpg
author: Jan Bařinka
category: zpravodajství
date: 2019-04-01 11:00:45
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/2Ly0lds.jpg" caption="Součástí festivalu Jeden svět je výstava Příběhy bezpráví instalovaná na horním konci náměstí" author="Monika Šindelková" %}

### Kytarové DUO CD – Martin Cába a Vít Dvořáček

*Zámecký skleník Boskovice, 3. dubna 19:00*

Ve středu 3. dubna se v zámeckém skleníku v Boskovicích představí kytaristé Vít Dvořáček a Martin Cába. Duo bylo založeno v roce 2016 studenty oboru klasická kytara na pražské Akademii múzických umění, v loňském roce koncertovalo například na mezinárodních kytarových festivalech Open Guitar Křivoklát a festival J. K. Mertze v Bratislavě nebo při příležitosti předávání ceny předsedy Rady pro výzkum, vývoj a inovace a na udílení cen Hlávkovy nadace. V programu zazní skladby od J. S. Bacha, Maria Castelnuovo-Tedesca, Joaquina Turina a dalších.

### Jeden Svět Boskovice 2019

*Kino Panorama Boskovice, 4.–7. dubna*

Letošní 21. ročník festivalu dokumentárních filmů Jeden svět nese téma Bezpečná blízkost a zabývá se hledáním vlastní identity v době politických krizí, rozdělené společnosti a probíhající klimatické změny. Cílem festivalu je příblížit osudy vzdálených lidí tak, abychom je mohli díky filmovému médiu okusit takřka na vlastní kůži. Boskovický dramaturgický tým vybral celkem devět snímků, které během čtyř dnů budou odpromítány v kině Panorama. Vybrané filmy budou doplněné besedou se zajímavými hosty, těšit se můžete i na bohatý doprovodný program – koncert, výstavy nebo workshopy.

### Captain Jack’s Army, Arrogant Twins, Kudla v zádech

*Turbína Boskovice, 5. dubna 21:00*

Pátek 5. dubna bude na Turbíně patřit punku. Zahrají švédští Captain Jack’s Army, jejichž hudba je zčásti inspirována irskou hudbou ve stylu losangeleských Flogging Molly, dále česko-anglická punk’n’rollová kapela Arrogant Twins a za boskovickou scénu se představí punková Kudla v zádech.

### Revizor

*Kulturní dům Letovice, 6. dubna 19:00*

Divadelní Soubor teaTrum Velké Opatovice se v sobotu 6. dubna představí v kulturním domě v Letovicích se satirickou komedií Nikolaje Vasiljeviče Gogola Revizor. Notoricky známý text vypráví o městečku, které má navštívit revizor z Petrohradu, zástupci města však začnou hostit a podplácet bezvýznamného muže, kterého omylem za onoho revizora považují. Divadelní soubor teaTrum Velké Opatovice navazuje na dlouholetou tradici ochotnického divadla ve Velkých Opatovicích, pod tímto názvem funguje od roku 2008.

### Ghost of You, Guilty Echoes

*Sokolovna Boskovice, 6. dubna 21:00*

Dvě z nejzvučnějších jmen brněnské alternativní scény vystoupí v sobotu 6. dubna v boskovické sokolovně. Ghost of You bývají charakterizováni jako psychedelic pop, své úspěšné debutové album vydali v roce 2015, často koncertují nejen v České republice, ale i v zahraničí, boskovickému publiku se přestavili i na Festivalu pro židovskou čtvrť. Guilty Echoes hrají post-punk s prvky noise-rocku a mají za sebou například vystoupení na Colours of Ostrava. Celý koncert se koná v rámci festivalu Jeden svět.

### Velikonoční dvojkoncert Cimbal Classic a AG Flek

*Sokolovna Boskovice, 24. dubna 19:00*

Ve středu 24. dubna se můžeme těšit na dvě moravské folkové legendy. Cimbal Classic patří už pětadvacet let mezi stálice a nejosobitější uskupení české folkové a alternativní hudební scény. V současné době hraje Cimbal Classic v šestičlenném složení, mezi členy je i boskovický mandolinista Martin Krajíček. Jejich hudba je ovlivněná folkem, folklórem, ale i vážnou hudbou. AG Flek je česká hudební skupina založená roku 1977 a za roky její existence jí prošli, nebo s ní alespoň spolupracovali, například Wabi Daněk, Radek Pastrňák nebo Juraj Pavlica.

### Contaminated DnB

*Panský dvůr Boskovice, 26. dubna 20:00*

Špičková jména české drum’n’bassové scény se představí v pátek 26. dubna v Panském dvoře v Boskovicích. Příznivci tohoto elektronického žánru se můžou těšit na DJs, jako jsou X.Morph nebo Sayko z brněnské Redrum Crew, Johnnyx z pořádající Basstronic Crew, Karpa z Mindicted nebo oblíbený boskovický DJ Amma.

### Kateřina Ašenbrennerová: O věcech jiných než barva hlasu

*Galerie Otakara Kubína, 27. dubna 15:00*

V sobotu 27. dubna v 15 hodin bude v Galerii Otakara Kubína v Boskovicích slavnostně zahájena výstava obrazů Kateřiny Ašenbrennerové s názvem O věcech jiných než barva hlasu. Inspirací pro vystavovaná díla byl poslech rozhlasových dramatizací, her a audioknih. Výstavu uvede Martin Ašenbrenner, v kulturním programu zazní hlasová ukázka jedné z hlavních postav ze hry Čarodějův učeň. Výstava potrvá do neděle 19. května.

### Oslava 20 let Kulturních zařízení města Boskovice

*Sokolovna Boskovice, 28. dubna 17:00*

20 let Kulturních zařízení města Boskovice oslavíme v neděli 28. dubna vystoupením Folklorního souboru Velen a Symfonického orchestru města Boskovice. KZMB vznikla v roce 1999 sloučením tří středisek – kina, knihovny a kulturního střediska. Oba účinkující soubory si připravily dva programové vstupy.

### Velikonoční koncert Českého filharmonického sboru Brno

*Kostel sv. Prokopa Letovice, 28. dubna 18:00*

Český filharmonický sbor Brno patří ke světové špičce v oblasti vážné hudby a sborového zpěvu, odborná kritika oceňuje především kompaktní zvuk a širokou škálu výrazových prostředků, jimiž disponuje. Za úspěchy tělesa stojí jeho zakladatel, sbormistr a ředitel Petr Fiala, sbor se zaměřuje na oratorní, kantátový a operní repertoár. Na programu budou skladby Francise Poulenca, J. B. Foerstera a Bohuslava Martinů.
