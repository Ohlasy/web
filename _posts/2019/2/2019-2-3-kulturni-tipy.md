---
title: Gianniho kulturní výběr na únor
cover-photo: https://i.ohlasy.info/HuQzbdr.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/HuQzbdr.jpg" caption="Vystoupení britsko-jamajsko-nigerijské písničkářky Biancy Rose bude dalším z bodů letošního cyklu Jazz and Blues Boskovice" %}

### Lazy Class

*Turbína, 2. února 21:00*

V sobotu 2. února v prostorách boskovické Turbíny přivítáme polskou streetpunkovou formaci Lazy Class. Vystupují od roku 2013, v roce 2014 vydali první EP s názvem Better Life, v roce 2015 pak mini album Hell Of San Domingo. Lazy Class jsou ovlivnění polskou streetpunkovou školou, až na malé výjimky zpívají v angličtině a ve své hudbě využívají i hardcorové riffy nebo klávesy.

### Pocta tanci

*Sokolovna Boskovice, 5. února 15:00 a 19:00*

Na další vystoupení Symfonického orchestru města Boskovice se můžeme těšit v úterý 5. února, program s názvem Pocta tanci se odehraje v boskovické sokolovně v 17 a v 19 hodin. Pod vedením Tomáše Pléhy a Dominika Pernici orchestr zahraje skladby z baletů Louskáček a Labutí jezero Petra Iljiče Čajkovského a polky J. Strausse. Sólo na cimbál zahraje Eliška Gulová, na harfu Kateřina Štěpánková, slovem bude celý koncert provázet Daniela Sedláková. Součástí koncertu budou vystoupení tanečních souborů ZUŠ Blansko a ZUŠ Boskovice v choreografii Ivy Kulíkové a Petra Palase.

### Divadlo Ungelt: Pardál

*Sokolovna Boskovice, 6. února 19:00*

Napínavou tragikomedii rakouského dramatika Felixe Mitterera s názvem Pardál uvede ve středu 6. února v boskovické sokolovně pražské Divadlo Ungelt. Jedná se o původně rozhlasovou hru, jejíž název je převzat z básně Rainera Marii Rilkeho. V režii Ladislava Smočka se v hlavních rolích představí František Němec, Carmen Mayerová a Ondřej Novák.

### Vinyl párty

*Turbína, 8. února 21:00*

V pátek 8. února nás na Turbíně svou vinylovou selekcí potěší brněnský DJ Romeo Green. Na scéně působí už dvacet let převážně ve stylu old school disco, funky & soul a kromě hraní provozuje brněnský obchod s vinyly s názvem Stereo – Vinyl Culture Shop.

### Duchovní koncert k 100. výročí narození kardinála Špidlíka

*Kostel sv. Jakuba Staršího, 10. února 16:00*

Další z akcí, kterými si po celý letošní rok připomínáme 100. výročí narození Tomáše kardinála Špidlíka, bude v neděli 10. února duchovní koncert v kostele svatého Jakuba Staršího. Koncert pořádá jednota Orel Boskovice a senátorka Jaromíra Vítková, hrát bude kapela Baczband ze Sulíkova.

### Nomádi Evropy

*Muzeum regionu Boskovicka, 11. února 17:00*

V pondělí 11. února v 17 hodin budeme mít možnost v Muzeu regionu Boskovicka vyslechnout přednášku Kataríny Hallonové s názvem Nomádi Evropy. Historička Považského muzea v Žilině představí život, práci i osudy slovenských dráteníků doma i ve světě v minulosti i současnosti. Přednášce bude ve 13 hodin předcházet přednáška pro děti s názvem Já jsem dobrý řemeslník z té Trenčínské stolice, což by mělo být povídání o životě a práci slovenských dráteníků a jejich účňů žakářů. Účast na dětské přednášce je třeba rezervovat s týdenním předstihem.

### Punková odysea

*Turbína, 14. února 19:00*

Pokračování dokumentu Punkový syndrom, který sledoval kariéru finské punkové skupiny složené z mentálně hendikepovaných členů, s názvem Punková odysea, budeme mít možnost zhlédnout ve čtvrtek 14. února na boskovické Turbíně. Kapelu Pertti Kurikan Nimipäivat tentokrát potkáme na její cestě na mezinárodní soutěž Eurovize. Přestože jsou kluci punkrockové hvězdy, mají problémy jako všichni ostatní. Pertti odchází do důchodu, Toni má trápení v lásce, Kari se zlobí na Perttiho a Sami se vrhá na politiku. Film bude letos v březnu mimo jiné uveden i v rámci festivalu Jeden Svět.

### Queens of Everything / Rabies

*Turbína, 15. února 21:00*

Osvědčená jména kapel ve stylu rock’n’rollu a punku nás čekají v pátek 15. února na Turbíně. Představí se pražští Queens of Everything, vyznačující se kontrabasem a výraznou dechovou sekcí, a Rabies z Bystřice nad Pernštejnem, kteří nedlouho poté vyrážejí na turné po Japonsku.

### Večer horizontů

*Hostinec U Studny, 16. února 16:30*

Pod názvem Večer horizontů se skrývá cestovatelský večer, který pro nás  Kulturní komise obce Skalice nad Svitavou ve spolupráci s Horizontem Blansko připravila v sobotu 16. února v Hostinci U Studny ve Skalici nad Svitavou. Přednášet bude Zdeněk Oskeruše na téma Maroko, země se žhavým srdcem, skalický rodák a zakladatel TK Stopa Milan Daněk promluví na téma Bílá Austrálie má černé dějiny a nakonec vystoupí Mike Drago Hubert s přednáškou o Novém Zélandě.

### Poletíme? – Chce to Tour!

*Sokolovna Boskovice, 16. února 20:00*

Kapela Poletíme?, hrající podle svých vlastních slov original banjo punk future jazz kántry v turbošansonovém duchu, zahraje v rámci svého turné Chce to Tour! v boskovické sokolovně v sobotu 16. února. Kapela pod vedením kapelníka, zpěváka, textaře, ale také výtvarníka Rudolfa Brančovského od roku 2009 vydala celkem pět desek, název turné je odkazem k poslední z nich, loňskému titulu Chce to Hit!

### Freefall Night

*Hospůdka a rumový bar PUNQA, 16. února 20:00*

Sobotní večer 16. února se v prostorách Hospůdky a rumového baru PUNQA v Boskovicích představí DJs ze skupiny Freefall – Cruz, Mark Smith, T-Raidr a Voodoo Piet. Tato DJská crew v době přibližně před patnácti lety pořádala především v Boskovicích a okolí oblíbené párty Bublifuk nebo Sex on the Beach, od jejich první párty letos uplyne už neuvěřitelných osmnáct let. Nyní budeme mít možnost ve stylu house, tech-house, techno, progressive a breakbeat na tyto časy zavzpomínat.

### Bianca Rose Trio

*Zámecký skleník Boskovice, 19. února 19:00*

Vystoupení britsko-jamajsko-nigerijské písničkářky Biancy Rose bude dalším z bodů letošního cyklu Jazz and Blues Boskovice. Bianca se narodila a vyrostla v jižním Londýně, jako nejstarší v rodině s pěti dětmi. I přestože vyrůstala v bouřlivém prostředí periferie jedné z evropských megapolí, Biančin domov byl vždy naplněn hudbou Mahalie Jackson, Take Six a dalších gospelových velikánů. Na desetidenním českém turné vystoupí v doprovodu českých hudebníků – kytaristy Mirka Linky a kontrabasisty Petra Dvorského, sama se doprovází na kytaru a ukulele.

### Giuseppe Verdi: Rigoletto

*Kino Panorama Boskovice, 24. února 17:00*

Záznam operního představení Rigoletto z Gran Teatre del Liceu v Barceloně budeme mít možnost vidět v boskovickém kině Panorama v neděli 24. února. Námětem opery Giuseppa Verdiho je divadelní hra Victora Huga Král se baví z roku 1832, která měla v roce 1833 vážné problémy s cenzurou, stejně jako později opera samotná. Libreto muselo být několikrát přepracováno a v Itálii byla uváděna pod několika různými názvy. V režii holandské režisérky Monique Wagemakers se představí Carlos Álvarez, Javier Camarena nebo Désirée Rancatore, orchestr řídí italský dirigent Riccardo Frizza.

### Čtyři tisíciletí kultury na území Gruzie

*Židovský obecní dům, 26. února 17:00*

V úterý 26. února proběhne v Židovském obecním domě v Boskovicích přednáška Čtyři tisíciletí kultury na území Gruzie. Přednáška Hynka Skořepy představí kulturní skvosty jedné z nejstarších křesťanských zemí světa od trialetské kultury doby bronzové přes raně křesťanské kostely, Rustaveliho epos, Puškina či Lermontova až po přestavbové filmy Tengize Abuladzeho.

