---
title: Sportovní halu chce vedení Boskovic postavit do konce volebního období
perex: Hala sportovcům chybí už třináct let. O místě její výstavby chtějí mít radní jasno do čtvrt roku a do čtyř let ji mít postavenou.
cover-photo: https://i.ohlasy.info/TYygp6El.jpg
author: Marek Osouch
category: zpravodajství
---

*Nové vedení Boskovic začalo hned od nástupu na radnici vybírat možné varianty umístění sportovní haly, která sportovcům chybí už třináct let. O místě její výstavby chtějí mít jasno do čtvrt roku a do čtyř let ji mít postavenou.*

{% photo src="https://i.ohlasy.info/btF11y5.png" caption="Pozemek pro halu na Hybešově ulici" author="Mapy.cz" %}

Ačkoliv stále platí usnesení zastupitelů z minulého volebního období, že má sportovní hala vyrůst v Červené zahradě, nové vedení Boskovic s touto lokalitou pro halu nepočítá. Po změně sil v zastupitelstvu a na radnici po loňských volbách se tento obrat dal očekávat, méně však to, že se vedle skloňovaného místa pro [halu na Sušilově](http://www.ohlasy.info/clanky/2017/05/hala-susilova.html) objeví ještě další varianta.

Vedení města se hned krátce po vstupu na úřad začalo zabývat možností stavby [sportovní haly na Hybešově](https://forum.ohlasy.info/t/sportovni-hala-na-hybesove/117). „Tato varianta se neobjevila zčistajasna. To, že se o ní nemluvilo na zastupitelstvu nebo nepsalo v novinách, neznamená, že nebyla interně diskutována,“ uvedl Radek Mazáč, místostarosta Boskovic právě za sdružení Sportovci Boskovice.

Radek Mazáč přitom ještě loni na jaře jako opoziční zastupitel předkládal na schůzi zastupitelů materiál, který měl přimět tehdejší koalici k výstavbě haly na Sušilově. Koaliční většinu tehdy nepřesvědčil, ale po volbách, když měl možnost ve variantě Sušilova pokračovat, se začal zaobírat ještě další možností.

„Je to investice, která zasáhne rozpočet města, vidím proto jako normální, že připravuji dvě alternativy. Plusy a mínusy probereme zleva zprava a rozhodneme se pro místo, u nějž budou převažovat výhody,“ vysvětlil Mazáč s tím, že město má před sebou řadu investic, takže je třeba zvážit, jaká varianta je skutečně nejvýhodnějším řešením.

Základní nevýhodou haly na Sušilově je nutnost zbourat dvě tělocvičny základní školy, vykoupit někdejší halu Jízdárna a části dalších parcel od soukromých vlastníků, což u Hybešovy odpadá. Tam je naopak problém, že se jedná o areál střední školy, který patří Jihomoravskému kraji, takže tam město nemá žádné pozemky a muselo by je nejdříve získat. „Bourání dvou tělocvičen a nahrazení jinou nevnímám jako nevýhodu. Úkol a zadání je postavit tělocvičnu, která bude odpovídat požadavkům obyvatel Boskovic, především sportovcům,“ prohlásil místostarosta.

O tom, jakou cestou se vedení města nakonec vydá, chce mít jasno na konci prvního čtvrtletí, tedy v březnu či dubnu. Zatím čeká na to, jak se rozhodne kraj. U něj se zdá po pár měsících, že se relativně rychle postoupilo. Možná i proto, že ředitelem školy na Hybešově je koaliční zastupitel Pavel Vlach (TOP 09).

„Tamní škola už na uvedené části pozemků vystavila evidenční list nepotřebného majetku. Nyní se čeká na zpracování geometrického plánu ze strany města Boskovice. Po jeho zpracování bude záměr bezúplatného převodu předložen na nejbližší jednání rady Jihomoravského kraje,“ uvedl za tiskové oddělení krajského úřadu Jiří Klement. Když záměr následně posvětí i krajští zastupitelé, zahrnou v Boskovicích tuto variantu do vyhodnocování plusů a mínusů a následně rozhodnou mezi ní a Sušilovou.

Podle Vlacha by se mohla celá záležitost vyřešit i směnou. Pozemky v areálu boskovických středních škol zřizovaných krajem totiž nejsou všechny v majetku kraje, ale i právě města. „Přímo já jsem přišel s nápadem na halu u nás. Bývalé starostce jsem o této možnosti říkal už na začátku minulého období. My tam jako škola sami plánujeme zázemí pro tělovýchovu,“ doplnil Vlach. Tělocvičnu chtěl taky stavět, teď ale lobbuje za to, aby mu ji postavilo město. A má spojence i u koaličního hnutí ANO, jehož zástupci o variantě haly na Hybešově začali jako první veřejně mluvit.

### Místní mají z umístění haly obavy

U Hybešovy však musí vedení Boskovic počítat s podobnou komplikací jako na Slovákově, kde stavbu haly zařízla minulá koalice. Na město se i tentokrát totiž začali ozývat obyvatelé bytových domů Na Výsluní s obavami, zda nebude mít sportovní stánek negativní vliv na jejich bydlení. Místostarosta Mazáč reagoval slovy, že zatím ohlasy proti tomuto umístění nezaznamenal.

Už před koncem minulého roku přitom obyvatelé Výsluní na radnici poslali dopis s žádostí, zda by se mohli s vedením města kvůli této variantě haly sejít. „Cílem není něco blokovat, ale zejména diskuze, získání jakýchsi záruk, že hala bude kvalitně provedena tak, aby její provoz neznamenal nepříjemnou hlukovou zátěž pro obyvatele okolí. Chceme také informovat představitele města o tom, jak my tady žijeme, jak my to vnímáme, co bychom například v této záležitosti uvítali,“ popsala Michaela Žejšková, jež Na Výsluní bydlí a dopis na město odeslala.

„V současné době upřesňujeme představu a připravujeme informace, které by se týkaly možného záměru. Předpokládám, že jednání budou zahájena v nejbližší době,“ ujistil místostarosta, že se tímto dopisem zabývá. Místní se s ním podle Žejškové chtěli sejít už v lednu. Ještě před Vánoci podle svých slov dostala odpověď, že se hledá termín, v polovině ledna se jí ozval místostarosta Mazáč s doplněním, že návrhy dat setkání zašle do 27. ledna. „I tento termín již uplynul a dosud se čas nenašel. Věřím, že v průběhu února to zvládneme,“ dodala Žejšková, která v říjnových volbách mimo jiné neúspěšně kandidovala za koaliční TOP 09.

Vedle shromažďování podkladů k Hybešově chce boskovický místostarosta Radek Mazáč paralelně jednat i s Luďkem Řehořem, který vlastní Jízdárnu na Sušilově, a také s majitelem sousedního hudebního klubu Pavlem Starou, jenž má v místě možné haly také několik metrů pozemků. „S oběma bych chtěl mít jasno do konce února,“ doplnil místostarosta.

Luděk Řehoř říká, že nabídka z loňského roku prodat Jízdárnu za 7,5 milionu stále platí. „Já vlastně teď městu tu budovu držím,“ uvedl Řehoř. Stejně se vyjádřil i Pavel Stara. „Z mé strany vše stále platí, jedná se,“ sdělil. Podnikatel Stara požaduje za pozemky částku zhruba 10 tisíc, jak stanovil posudek, nicméně chce ke klubu také vybudovat cestu za panským dvorem pro vozidla nad 3,5 tuny. Její stavba by měla stát asi 1,5 milionu korun.

Jakmile se město rozhodne, nejspíš tedy na schůzi zastupitelů v dubnu letošního roku, pro jednu, nebo druhou variantu, chce Radek Mazáč okamžitě začít s dalšími postupy. „Směřujeme k tomu, aby se ve druhém čtvrtletí zadala projektová dokumentace,“ prohlásil. Ta by mohla být hotová za rok a okamžitě by na ni mohla navázat stavba.

### Peníze chtějí z ministerstva

Zatímco dnes se vše pečlivě zvažuje, po výběru chce místostarosta rovnou postoupit ke zpracování projektu. Na Hybešově přitom dnes neexistuje ani žádná studie, jak by tam mohla hala vypadat. Podle Mazáče jde ale zejména o místo, studie na Hybešovu se podle něj může přenést ze Sušilovy. Nevyloučil však, že se po rozhodnutí o umístění zadá ještě před projektem architektonická studie. Tu teď ale nevidí jako zásadní.

Jeho kolegové z vedení ho ovšem v jeho slovech o rychlém postupu směrem k projektu mírní. „Nejdříve musí být určitě studie. Nechceme jen říct: podívejte se tady na tu planinu a udělejte projekt,“ sdělil starosta Boskovic Jaroslav Dohnálek (ODS) a první místostarosta Lukáš Holík (ANO) dodal: „Důležité bude vytvořit kvalitní zadání.“

Radka Mazáče k relativně rychlému zpracování projektu vedou dva faktory: možnost získání dotací na stavbu haly a snaha ji postavit do konce volebního období. „Kdo chce žádat o dotaci, musí mít projektovou dokumentaci,“ vysvětlil a odkázal na ministerstvo školství, které v loňském roce vypsalo výzvu na opravy a stavby sportovních hal ve městech.

Jeho slova potvrdilo i ministerstvo. „Investiční výzvy na obnovu a rozvoj sportovní infrastruktury budou pokračovat i v roce 2020 v předpokládaném objemu prostředků 1 až 1,5 miliardy korun. Ministerstvo ihned po vyhlášení výsledků na rok 2019 v průběhu února zahájí přípravu parametrů výzev na 2020. Výzvy pro rok 2020 následně vyhlásí v polovině roku 2019,“ uvedla mluvčí ministerstva školství Aneta Lednová. V minulé výzvě si mohla obec sáhnout až na 40 milionů korun.

Jako snesitelnou cenu haly vnímá Radek Mazáč zhruba 80 milionů, což zhruba odpovídá částce za halu včetně bourání a odkupů na Sušilově. V návrhu střednědobého výhledu rozpočtu na roky 2020 až 2024 se ovšem počítá s částkou vyšší – 100 milionů. „Mohli jsme mít halu za 40 milionů, ale ta doba je pryč. Třeba se dostaneme do stavu, že přijde recese a ceny budou nižší. To ale jen konstatuji, bylo bláhové si myslet, že na něco takového spoléhám,“ dodal místostarosta, který se tak znovu vrátil ke čtyři roky starému zrušení stavby haly na Slovákově, kde dnes díky dotacím vzniká Centrum polytechnické výchovy za více než 70 milionů.
