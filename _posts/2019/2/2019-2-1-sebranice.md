---
title: "Rendez-vous s jazykem: Místní jména na Boskovicku – Sebranice a Vaculka"
cover-photo: https://i.imgur.com/Fx2hNSp.jpg
perex: Sebranice leží asi čtyři kilometry na východ od Kunštátu a sedm kilometrů na západ od Boskovic. Nejstarší doklady názvu obce jsou ze 13. století.
author: Vít Boček
category: seriály
serial: jazyk
---

*Sebranice leží asi čtyři kilometry na východ od Kunštátu a sedm kilometrů na západ od Boskovic. Nejstarší doklady názvu obce jsou ze 13. století. V té době vznikla listina datovaná k roku 1043, jedná se o falzum. Jméno obce v ní zaznívá ve spojení [villam meam Cebranice](http://147.231.53.91/src/index.php?s=v&cat=2&bookid=76&page=352).*

{% photo src="https://i.imgur.com/Fx2hNSp.jpg" caption="Sebranice" %}

Další doklady názvu jsou pak následující: *in Zebranitc* (1255), *Sebranich* (1258), *Czebranycz* (1348), *Sebranicz* (1368), *Sebranycz* (1407), *z Cebranic* (1407), *Czebranicz* (1437, 1447), *u Čebranic* (1482), *in Sebranicz, in Czebranicz* (1483), *z Cebranic* (1517), *na Sebraniczych* (1530), *Cžebranicze* (1549), *Sebranicze* (1594), *z dědiny Cebranicz* (1646), *Sebranicz* (1655, 1673), *Sebrannitz* (1674), *Sebranitz* (1718, 1751, 1846, 1872), *Sebránice* (1872), *Sebranice* (1881, 1893, 1924). 

Vzhledem k proměnlivosti počáteční hlásky – dochovány jsou podoby s *C-*, *Č-* a *S-* – není přesný způsob vzniku slova úplně jasný, existuje více výkladů. Název mohl vzniknout odvozením pomocí přípony *-ice* z osobního jména *Sebran*, a to samo bylo vlastně původně příčestím minulým (*sebrán*) slovesa *sebrat*. Jméno obce by tedy původně znamenalo „ves lidí Sebranových“. K odvození osobního jména (a následně místního jména) z příčestí minulého jsou další paralely: *hnáti* → *Hnán* → *Hnánice*, *lháti* → *Lhán* → *Lhánice*, *ždáti* „čekat, očekávat“ → *Ždán* → *Ždánice*. Dochované názvy s počátečním *C-* by pak bylo třeba považovat za sekundární a vykládat je nejspíše jako výsledek cizojazyčné adaptace: německé *C-* za české *S-*, podobně jako je tomu například v českém *Suchdol* proti německému *Zauchtl* nebo v českém *Sudice* proti německému *Zauditz* a podobně.

Alternativně je však možno vyjít z toho, že původní je v názvu obce hláska *Č-*. Jméno by tak také vzniklo pomocí přípony *-ice*, ale odvozeno by bylo od osobního jména *Čěbran*/*Čabran*, které na začátku obsahovalo kořen *ča-* s významem „čekat“. Ten je doložen ve staroslověnském *čajati* „čekat, očekávat“ a možná i v českém *čekat* z praslovanského *\*čekati* < *\*čakati*, mezi místními jmény pak v názvu obce *Čebín* nedaleko Tišnova. Při tomto výkladu by naopak byly sekundární tvary s náslovím *S-*, které by vznikly přikloněním k slovotvorně průhlednějšímu slovesu *sebrat*. Tvary s *C-* by pak vznikly zkřížením podob s *Č-* a *S-*.

Existuje ještě třetí, avšak nejméně pravděpodobný výklad. Podle něho by název vůbec nepocházel z osobního jména, ale přímo z příčestí slovesa *sebrat*. Sebranice by tak původně znamenaly „ves lidí sebraných z celého okolí“. Takto se vykládá název obce *Sebranice*, která leží mezi Litomyšlí a Poličkou.

{% photo src="https://i.imgur.com/brF9vsC.jpg" caption="Zlatá Studna" %}

Místní částí našich Sebranic je *Vaculka*. Název je poprvé doložen k roku 1789 v podobě *Wazulka*. Pochází od osobního jména *Vacul* či *Vacula*, z něhož je odvozeno přivlastňovací příponou *-ka*. Toto osobní jméno bylo zřejmě domáckou podobou některého ze složených osobních jmen s prvním komponentem *Váce-* či *Viece-* (z původního *\*vętje-* více) jako například *Vácemil*/*Viecemil*, *Váceměr*/*Víceměr* či *Váceslav* (odtud je dnešní *Václav*).

Tato lokalita se nazývala také *Zlatá Studně* (1881), což je v pramenech doloženo i německými tvary *Goldbrunn* (1846, 1885) a *Goldenbrunn* (1850). Dnes tento název známe z motorestu *Zlatá Studna*, jehož majitelům se po sametové revoluci podařilo znovu obnovit provoz v této budově a navázat na velmi starou tradici, jež se k ní váže. Jak sami uvádějí na svém webu, podle dostupných pramenů byl celý objekt poprvé otevřen už v roce 1725 jako důležité místo při císařské silnici Vídeň–Brno–Pardubice–Praha. Sloužil totiž nejen jako hostinec, ale také jako poštovní stanice, přepřahací stanice dostavníků, kovárna či stanice pro vybírání mýta.

{% photo src="https://i.imgur.com/n3fDBwp.jpg" caption="U Labutě" %}

Ve dvoře objektu stojí původní kamením roubená a šindelovou střechou krytá studna s rumpálem, která dala celému objektu název. Tomu odpovídá i ústní tradice ze Svitávky, zachycená v publikaci *Místní jména na Moravě a ve Slezsku* od Ladislava Hosáka a Rudolfa Šrámka v hesle „Vaculka“: jméno *Zlatá Studně* mělo být místu dáno proto, že tu formani a poštovní dostavníky na silnici Brno–Svitavy nacházeli vodu výtečné chuti. Autoři zmíněné publikace tento výklad zpochybňují a mají za pravděpodobnější, že jméno vzniklo podle pozlaceného hospodského znaku, tabule a podobně. Vzhledem k stáří a dominantnímu postavení velké studny ve dvoře je však myslím tradiční lidový výklad přesvědčivější. Ještě další vysvětlení přízviska „zlatá“ čteme na webu obce Sebranice: za vyhloubení studny bylo zaplaceno velké množství zlatek.

Zajímavostí je, že jen asi o kilometr a půl dále na sever bývala v provozu „konkurenční“ poštovní stanice *Bílá Labuť*. Byla součástí samoty *Labuť* (k roku 1906 je doložen i německý název *Schwan*), jež dnes patří k Svitávce (oficiálně ulice *U Labutě*). Původní název poštovní stanice a hostince vznikl v tomto případě podle labutě na domovním štítu. Jedná se o krásnou barokní budovu hned u místa, kde silnici na Svitavy křižuje železniční nadjezd. Dnes je v budově starožitnictví, nazvané jak jinak než *U Labutě*.