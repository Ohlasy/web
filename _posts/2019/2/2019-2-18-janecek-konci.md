---
title: Miloš Janeček končí jako jednatel boskovické nemocnice
perex: Bývalý senátor za ČSSD a bývalý šéf brněnské Úrazové nemocnice vydržel ve funkci jednatele boskovické nemocnice tři a čtvrt roku; po odchodu ČSSD z radnice a návratu ODS se s nemocnicí loučí.
cover-photo: http://i.ohlasy.info/EeundaMl.jpg
author: Marek Osouch
category: zpravodajství
---

*Tři a čtvrt roku vydržel ve funkci jednatele boskovické nemocnice bývalý senátor za ČSSD a bývalý šéf brněnské Úrazové nemocnice Miloš Janeček. Toho do čela [dosadilo minulé vedení města](http://www.ohlasy.info/clanky/2015/12/novy-jednatel-nemocnice.html). Po odchodu ČSSD z radnice a návratu ODS se teď Janeček s nemocnicí loučí.*

{% photo src="http://i.ohlasy.info/EeundaM.jpg" author="Tomáš Trumpeš" %}

Informaci redakci Ohlasů o odchodu potvrdil sám šéf nemocnice Miloš Janeček. Blíže ale svůj konec nekomentoval. „Ještě to nemám černé na bílém, snad zítra,“ uvedl.

Ani starosta Boskovic Jaroslav Dohnálek (ODS) se nechtěl ke konci jednatele v čele nemocnice vyjadřovat. „Nebudu jednání s panem Janečkem komentovat, dokud s tím neseznámím orgány města,“ řekl Dohnálek. Podobně odpověděl i na otázku, zda bude výběrové řízení. „Nebudu to komentovat,“ doplnil. První místostarosta Lukáš Holík (ANO) také bližší informace neměl. „Čekám, že se více dozvím na jednání rady příští týden,“ sdělil.

Městská rada je valnou hromadou společnosti s ručením omezením Nemocnice Boskovice. Výběr jednatele je tak její pravomocí – může vyhlásit výběrové řízení, ale také jednatele přímo jmenovat.

Konec Miloše Janečka není první výměnou jednatele nemocnice po nástupu nového vedení města. Rok po předchozích volbách, v říjnu 2015, odvolala minulá rada ČSSD, KDU-ČSL, ANO doplněná o Vladimíra Farského (za KSČM) bez udání důvodu tehdejšího šéfa Dana Navrátila. Současné vedení radnice tedy výměnu stihne ještě o pár měsíců rychleji.

Více než tříleté šéfování Miloše Janečka Nemocnici Boskovice je paradoxně druhým nejdelším od roku 2006, kdy nemocnici začalo provozovat město. Předchozí šéf Dan Navrátil skončil zhruba po dvou letech, jeho předchůdce Rostislav Verner vydržel jen o rok déle.

Nejdéle, tři a půl roku, tak v nemocnici vydržel první jednatel Jaroslav Černý, který však začal mít krátce po svém nástupu problém se soudy. V roce 2007 byl odsouzen brněnským krajským soudem za zneužití informací v obchodním styku, kterého se měl dopustit, když šéfoval nemocnici sv. Zdislavy v Mostištích. Podle rozhodnutí soudu se při budování jednotky intenzivní péče v tamní nemocnici nezákonně obohatil nejméně o jeden milion korun prostřednictvím své soukromé firmy, která nemocnici zprostředkovala financování a částečně plnila i roli dodavatele. Soud potvrdil verdikt opakovaně i v dalších letech, Černý ale v boskovické nemocnici zůstal až do roku 2010, kdy ho nakonec radní odvolali.

Za koncem zmíněného Dana Navrátila v roce 2015 mohlo stát podle jeho mínění to, že nechtěl dát výpověď tehdejšímu ekonomicko-správnímu náměstkovi a exministrovi zdravotnictví za ODS Tomáši Julínkovi.

Toho následně propustila bývalá starostka Hana Nedomová jako dočasná jednatelka, jenže podle rozhodnutí okresního soudu v Blansku tak učinila neprávem. Kauza kolem Tomáše Julínka dodnes není zcela ukončená – u soudu leží žaloba na úhradu ušlé mzdy, zároveň dosud stále probíhá i jednání o mimosoudním vyrovnání. Do Boskovic se ale Julínek podle svých slov vracet nechystá, pokud bude vypsané výběrové řízení na šéfa nemocnice. „Neuvažuji o tom, není to na stole,“ prohlásil.