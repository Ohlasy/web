---
title: Město chce koupit panský dvůr
cover-photo: https://i.ohlasy.info/quei5ahP.jpg
author: Tomáš Trumpeš
category: zpravodajství
---

*Nový investiční záměr města odkryl na tiskové konferenci starosta Boskovic Jaroslav Dohnálek (ODS). Popsal, že jedná s majitelem panského dvora Luďkem Řehořem o možnosti odkupu této barokní památky v centru města.*

{% photo src="https://i.ohlasy.info/quei5ahP.jpg" author="Tomáš Trumpeš" %}

Svá jednání v této věci starosta dokonce označil za urgentní. Ve vedení města je podle něj jednoznačná vůle objekt koupit a věří, že by našel podporu i u opozice. Pokud by došlo k dohodě, mohla by celá transakce podle starosty proběhnout poměrně rychle.

„Panský dvůr je v centru města a v památkové zóně. Při vší úctě k majiteli si nemyslím, že by sem v dohledné době investoval. Zatím mě ani nepřesvědčil, že by měl rozhodnuté zájemce o koupi za jím stanovenou cenu,“ vysvětlil svůj postoj starosta Dohnálek. Město by podle něj mohlo objekt začít postupně rekonstruovat a uvést ho do podoby, ve které by mohl sloužit veřejnosti. „S objektem se delší dobu nic neděje a začne opět chátrat. To byl ten stimul,“ vyjádřil se starosta Boskovic.

Informace o částce, za kterou by vedení města bylo ochotno budovu odkoupit, zatím starosta specifikovat nechtěl. „Jednání zatím nejsou úspěšná,“ vyjádřil se Jaroslav Dohnálek. Požadavky majitele město podle něj není schopno akceptovat, představy o částce jsou příliš vysoké. Za město dal majiteli konkrétní nabídku a ten se má v dohledné době vyjádřit.

Jednání potvrdil i Luděk Řehoř, jehož firma Pražská 5 panský dvůr vlastní. „Jednání podporuji, myslím si, že panský dvůr by mohl patřit do majetku města. V procesu jsme na začátku,“ vyjádřil se k probíhajícím jednáním. Debatu o ceně zatím nevnímal jako konkrétní nabídku, ale jako nastavení cenových rámců na jednotlivých stranách. Čísla, která zazněla ze strany města, byla podle něj velmi nízká a nedalo by se o nich ani přemýšlet. Pokud se mají jednání posunout, je podle něj nutné se teď potkat a dál jednat už o konkrétních cenách. Po zkušenostech s [jednáním s městem o budově jízdárny](https://ohlasy.info/clanky/2017/09/hala-susilova.html) a jejím případném odkupu však není příliš optimistický a říká, že pokud by jednání probíhala podobně, nemá smysl v nich pokračovat.

Město má sjednaný úvěrový rámec, ze kterého může kdykoli čerpat až do výše 120 milionů korun. Podle starosty zatím návrh rozpočtu na příští rok nepočítá s tím, že by byl úvěr v roce 2020 využit, ale příležitost si město nechává na řešení stavby knihovny, haly a navýšení kapacity čističky odpadních vod. Jedinou výjimkou, o které město uvažuje, je právě nákup panského dvora.

Podle starosty Jaroslava Dohnálka i místostarosty Lukáše Holíka (ANO) by nákup panského dvora neměnil aktuální záměr na vybudování knihovny na ulici Kapitána Jaroše. V panském dvoře knihovna v 80. a 90. letech fungovala a v diskuzích o variantách pro novou knihovnu se v posledních letech panský dvůr znovu objevil. Sám majitel možnost vrátit knihovnu do historické budovy městu nabízel. Podle starosty by však měl být panský dvůr využit k jiným účelům, ačkoliv stejně jako v případě knihovny mluví o komunitním provozu. „Myslím, že to by nebyl problém, oboje má své využití,“ uvedl starosta Dohnálek. Místostarosta Lukáš Holík ho doplnil, že příprava knihovny podle studie Zdeňka Fránka v budově bývalého ZZN a dnešní prodejny Mountfieldu a Idyly standardně pokračuje.

Názory opozice na případný odkup panského dvora nejsou jednoznačné. Poměrně vstřícně ho vidí bývalá místostarostka Dagmar Hamalová (KDU-ČSL). „Budova panského dvora je jednou z dominant městské památkové zóny a více než deset let čeká na odpovídající využití. Její historická hodnota a výhodná poloha v centru města jí bez ohledu na to, kdo je vlastníkem, dávají velký potenciál. Získání budovy do majetku města  a vytvoření  jejího smysluplného využití by bylo přínosem. Ale je třeba zohlednit a promyslet finanční náročnost nejen její koupě, ale také oprav, údržby a provozu,“ myslí si Dagmar Hamalová. Naopak bývalému místostarostovi Petru Malachovi (ČSSD) se nákup panského dvora jeví zatím jako zbytečný, pokud má město sokolovnu a knihovnu chce stavět ve zmíněné budově bývalého ZZN.

Principiálně je pro nákup budovy Vladimír farský (KSČM), ale kromě financí vidí jako důležitou diskusi o využití budovy a o prioritách, protože město má před sebou hodně naplánovaných investic a ne na všechno budou peníze. V panském dvoře si umí představit knihovnu, ale město rozjelo projekt na Fránkovu knihovnu v ZZN, takže je pro něj otázkou využití budovy. Piráti podle Radka Šamšuly myšlenku, že by město objekt získalo, podporují a vidí v něm potenciál. Nesmělo by to ale znamenat konec příprav na knihovnu v ZZN.

V panském dvoře dnes funguje pouze komunitní a kulturní centrum Prostor s kavárnou (*na programu se částečně podílí i Ohlasy, pozn. red.*) a sídlí zde firma Reklama Jarek. Zbytek rozsáhlé budovy je prázdný.
