---
title: Gianniho kulturní výběr na říjen
cover-photo: https://i.ohlasy.info/EhvKEmml.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/EhvKEmm.jpg" caption="Saxofonista Fabio Delvo zahraje v boskovické synagoze" author="Patrick Marek" %}

### Mezi komiksem a realitou

*Kino Panorama, 3. října 19:00*

Ve čtvrtek 3. října, před projekcí komiksového filmu Joker v hlavní roli s Joaquinem Phoenixem, se v přísálí kina Panorama koná výstava výtvarných děl Davida Petrželky s názvem Mezi komiksem a realitou. Kromě portrétů, fan artu a concept artu budou k vidění i ukázky z autorova připravovaného komiksu Pizza Guy Vol. 1. Výstava potrvá do konce října.

### Mindicted Night

*Turbína, 4. října 21:00*

Na boskovickou Turbínu se v říjnu opět vrací promotérská a DJská drum’n’bassová crew Mindicted. Tentokrát jsou hlavními hosty Bifidus Aktif, který většinou kombinuje moderní taneční drum’n’bass s liquid funkem nebo tech stepem, a Krowak, který se věnuje především tvrdší odnoži jump-upu. O zbytek večera se tradičně postarají DJs z pořádajících Mindicted.

### Martin Kratochvíl & Jazz Q

*Prostor, 6. října 17:00*

Koncert legendární české jazz-rockové hudební skupiny, spojené především se jménem klávesisty a skladatele Martina Kratochvíla. Jazz Q založili Martin Kratochvíl a Jiří Stivín, ovlivněni free jazzem a jinými exkluzivními jazzovými proudy. Po odchodu Jiřího Stivína a příchodu kytaristy Luboše Andršta se Kratochvíl odpoutal od svých free-jazzových začátků a více se napojil na rockové a jazz-rockové inspirace ze zahraničí. Mezi zajímavými vedlejšími projekty skupiny bylo i album Paprsky s Helenou Vondráčkovou z roku 1978. Koncert, který bude jistě zážitkem pro pamětníky i pro nové fanoušky jazz-rockových fúzí, se koná ve spolupráci Prostoru s Galerií Otakara Kubína, kde Martin Kratochvíl pravidelně vystupuje s americkým kytaristou Tony Ackermanem.

### Když se zhasne

*Sokolovna Boskovice, 6. října 19:00*

V neděli 6. října 2019 se bude v Sokolovně Boskovice konat premiéra inscenace divadelní hry Když se zhasne v podání Ochotnického divadla Boskovice. Autory úspěšné divadelní komedie z prostředí vyšší newyorské společnosti jsou Roman Vencl a Michaela Doleželová, v hlavních rolích se představí Alice Fialová, Lubomír Slezák, Eva Štěpánková a Vlastimil Blaha, režie se ujala Jana Řezníčková. Repríza se bude konat v úterý 8. října.

### Freefall Night

*Prostor, 11. října 21:00*

První regulérní indoor party v Prostoru se koná v režii Freefall crew a ponese se v rytmech housu, tech-housu a breakbeatu. Legendární uskupení Freefall oslavilo letos 18 let od první pořádané akce a má na svém kontě neuvěřitelné množství úspěšných žánrově různorodých akcí nejen v Boskovicích a okolí. Večerem nás budou provázet DJs Voodoo Piet, Smashing Raver, Mark Smith a Flower a hrát se bude výhradně z vinylů.

### Matěj Boček

*Prostor, 12. října 18:00*

Matěj Boček je absolventem bakalářského studia ateliéru kresby u Josefa Daňka na Ostravské univerzitě. Ve svých malbách se věnuje různým humorným námětům a situacím. Snaží se o zpracování vážných témat s jistou dávkou nadsázky a ironie. Matějovy obrazy jsou tvořeny abstraktními strukturami a jednoduchými tvary figur či zvířat, které často kontrastují s dějem v pozadí. V cyklu Methanocalypsa se zabývá problematikou velkochovů. Úvodního slova se na vernisáži ujme básník Jan Slíva, v kulturním programu se představí skupina Moravská básnická jízda: Filip Klega, Dominik Bárt, Jan Slíva. Výstava potrvá do 17. listopadu.

### Fabio Delvo

*Synagoga maior, 12. října 19:00*

Na svém evropském turné se italský saxofonista Fabio Delvo na vlastní přání zastaví v boskovické synagoze, kde vystoupí v sobotu 12. října. Fabio Delvo je považován za hudebníka otevřené mysli, který se cítí jako ryba ve vodě v moderním jazzu, současné experimentální hudbě i nefalšované avantgardě. Spolu s ním se v synagoze představí tuzemští muzikanti – violoncellistka Dina Kadysheva, barytonsaxofonista Radim Hanousek a Edgar Mojdl s thereminem.

### Vůně třešňového dýmu

*Prostor, 18. října 19:00*

V pátek 18. října se v Prostoru představí divadlo Prkno z Veverské Bítýšky s titulem autorky Kateřiny Rudčenkové Vůně třešňového dýmu. Jde o hru v polosnu, kde se příběh malířky Anny prolíná se snovou vizí tří dívek – Sněhurky, Růženky a Popelky – čekajících na své ženichy. Zatímco Anna se pokouší vyrovnat s předurčenou rolí ženy ve společnosti a v rodině, princezny čekají a pomalu se proměňují v tajemné androgyny.

### Mystéria vepsaná ve tvářích

*Galerie Otakara Kubína, 20. října 17:00*

V nové knize, nazvané Mystéria vepsaná ve tvářích, představuje Vladimír Kiseljov mnohovrstevnaté portréty 22 osobností, například Mozarta, Beethovena, Wagnera, Mahlera, Čajkovského, Janáčka, Goetha, Shakespeara, Komenského nebo Meyrinka a dalších. Autor využívá své znalosti symboliky a mytologie k vyprávění osudů lidí prostřednictvím nezaměnitelných barev, tvarů a kompozic. Vladimír Kiseljov se věnuje malbě, ale také dlouhodobému studiu životů a děl některých slavných hudebních skladatelů, básníků a filosofů, které zachycuje ve svých portrétech. Představení knihy se bude konat v neděli 20. října v Galerii Otakara Kubína.

### Koncert k výročí 110 let od narození Františka Kysilky

*Zámecký skleník Boskovice, 20. října 19:00*

Koncert k výročí 110 let od narození Františka Kysilky se odehraje v neděli 20. října v boskovickém zámeckém skleníku. František Kysilka se nezapomenutelným způsobem zapsal do dějin sborového zpěvu, od roku 1951 do roku 1982 vedl v Boskovicích pěvecký sbor Janáček a dlouhá léta zpíval druhý bas v Pěveckém sdružení moravských učitelů, které bude zároveň hlavním účinkujícím slavnostního koncertu. Na programu budou díla Leoše Janáčka, Antonína Dvořáka, Zdeňka Lukáše a dalších, jako host vystoupí pěvecký sbor NOTA Gymnázia Boskovice.

### Rainbreakers

*Sokolovna Boskovice, 27. října 19:00*

V neděli 27. října budeme mít možnost v boskovickém zámeckém skleníku navštívit koncert mladé britské bluesrockové kapely s názvem Rainbreakers. Na britské scéně jsou přirovnáváni například k The Black Keys, jejich hudba se pohybuje od soulových melodií a psychedelických zvuků až po garážové riffy a R&B groovy.