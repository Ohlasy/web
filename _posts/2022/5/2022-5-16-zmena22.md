---
title: "Nové politické uskupení Změna22 v čele s Janou Syrovátkovou zahájilo kampaň"
cover-photo: https://i.ohlasy.info/i/2ea54395.jpeg
perex: Nezávislé sdružení, které musí nejdříve ke kandidatuře posbírat podpisy voličů, představilo své hlavní tváře a body programu.
author: Tomáš Trumpeš
category: zpravodajství
tags:
    - politika
    - volby 2022
---

*Zbrusu nové politické uskupení [Změna22](http://www.zmena22.cz/) jde do boskovických komunálních voleb, na starostku za ně bude jako lídryně kandidovat architektka Jana Syrovátková. Nezávislé sdružení, které musí nejdříve ke kandidatuře posbírat podpisy voličů, představilo své hlavní tváře a body programu.*

{% photo src="https://i.ohlasy.info/i/2ea54395.jpeg" caption="Radek Pernica, Jana Syrovátková, Ivo Provazník, Vladimír Petrů" author="Tomáš Trumpeš" %}

„Změnu22 jsem začala zakládat především kvůli tomu, že jsem viděla, že Boskovice stagnují a nerozvíjejí se tak, jak bychom si přáli. Proto jsem se rozhodla, že zkusím spojit aktivní lidi, kteří se o dění ve městě zajímají a ve svém životě něčeho dosáhli. Aby svojí zkušeností, odvahou a aktivitou pomohli dát městu směr,“ uvedla na tiskové konferenci Jana Syrovátková, která už v nedávné minulosti stála u zrodu [Spolku za rozvoj architektury Boskovic](https://ohlasy.info/clanky/2020/12/prichazi-srab.html). Boskovice by podle ní měly navázat na aktuální trendy rozvoje měst a současnou měnící se dobu. Zdůraznila také, že město potřebuje zavést nový způsob komunikace.

Jana Syrovátková dále vysvětlila, že se rozhodla založit nezávislé sdružení a neangažovat se v žádné již fungující boskovické politické straně, protože nechtěla být svázána žádnou politickou strukturou. „Náš cíl jsou Boskovice, ne politika,“ uvedla s tím, že vyšší politické ambice lidé ze Změny22 nemají. Zároveň si myslí, že v dosavadních politických stranách by nedokázali prosadit své nové myšlenky, protože strany jsou příliš svázány s minulostí. „Chceme být ten nový vítr,“ řekla Jana Syrovátková.

Dvojka kandidátky, vysokoškolský profesor Ivo Provazník, doplnil, že důležité je neřešit jen konkrétní jednotlivosti, ale umět se podívat na město jako na celek. I on vidí jako klíčovou věc nový způsob komunikace. „Lidé, kteří jsou sdružení ve Změně22, jsou schopní spolupracovat, a to nejen mezi sebou, ale také s ostatními, kteří se budou podílet na řízení města. Může to znít banálně, ale není tomu tak – v minulosti se to ukázalo jako palčivý problém, který brání tomu, aby byly dotaženy některé pro Boskovice podstatné věci do konce,“ vyjádřil se Ivo Provazník. Změna22 se podle něj nebrání dialogu s názorovými příznivci, ani odpůrci. „Přijde nám, že komunikace mezi komunálními politiky i směrem k veřejnosti je dnes často překážkou. A tu my umíme překonat,“ dodal Ivo Provazník, který v minulosti v Boskovicích neúspěšně kandidoval za TOP 09.

### Kandidáti

„Naší kandidátkou na starostku je Jana Syrovátková a my uděláme všechno proto, aby se tou starostkou stala,“ uvedl třetí člen Změny22, ředitel brněnského kina Scala a v minulosti toho boskovického Radek Pernica. Představil i další členy týmu, v první pětce doplňují ústřední trojici ještě dlouholetá vedoucí skautu Ludmila Klíčová, rozená Dobrozemská, a Vladimír Petrů, který v minulosti kandidoval za Sportovce a byl i členem zastupitelstva. 

Ten vysvětlil, že první motivací k politickému přestupu pro něj byla už práce Jany Syrovátkové ve spolku SRAB (Spolek pro rozvoj architektury Boskovic), jehož připomínky se mu líbily. „Přišlo mi, že město to nedělá dobře – jak výběrové řízení na halu, tak třeba to, co vzniklo místo Slámovy pily. A není pravda, že na to město nemělo vliv, zastupitelstvo mění územní plán, město je účastníkem řízení. Město vliv mělo a vůbec toho nevyužilo,“ podotkl Vladimír Petrů. Druhou motivací pro něj bylo, že kandidátka Sportovců, kterou zakládal, se nyní posunula od sdružení nezávislých kandidátů ke klasické stranické politice. „A nebudeme si nic nalhávat – poslední volební období se kandidátce Sportovců moc nepovedlo. Nechci vystupovat proti Radkovi Mazáčovi, ale mám prostě jiný politický styl, ten jeho mi vůbec nevyhovoval, on to má založené spíš na byznysu. Proto mě oslovila kandidátka Změny22, můj politický styl se jí tak na 95 procent přibližuje,“ vysvětlil Vladimír Petrů.

Na kandidátce Změny22 se objeví učitelka Kateřina Oujeská, právník Jan Flíček, IT specialista Antonín Klíč, dále Martina Oujeská, Alžběta Flíčková, Vladěna Koudelková či vedoucí Betany David Zachoval. Kandidátka ještě nemá obsazených všech 27 míst, ale zbývá jich už jen několik.

### Program

Program uskupení se bude podle Radka Pernici ještě vyvíjet, v současnosti představila Změna22 [na svém webu](http://www.zmena22.cz/) základní programové teze rozdělené do deseti částí. Každá programová oblast má svého garanta.

Lídryně Jana Syrovátková má jako architektka na starosti rozvoj města a dopravy. Chybí jí hlavně celková koncepce. „V Boskovicích jsem se narodila, mám je ráda a vždycky byly centrem regionu. Teď mám pocit, že to stagnuje. Je potřeba, aby byly Boskovice opět lídrem. Musíme začít zeširoka, najít místa, která jsou problematická. Potřebujeme koncepci dopravy, sporty a vůbec koncepci fungování města. Podívat se na to z odstupu, protože máme místní slepotu. Potřebujeme najít cestu, kam město směřovat. Pak musíme nachystat projekty na věci, které potřebujeme. Důsledná příprava projektů tady strašně chybí, aby byly vhodné svým zadáním i rozpočtem,“ vyjádřila se kandidátka na starostku. V řízení města jí chybí otevřenost a pocit, že občanům na radnici někdo naslouchá.

Ivo Provazník, který je garantem oblasti školství, vidí jako zcela zásadní, jak se na vzdělávání dívají rodiče. „V současné době to vnímám tak, že komunikace mezi institucí a rodiči není na takové úrovni, jakou bychom si přáli, z mnoha objektivních a historických důvodů. Komunikace by měla probíhat intenzivněji a s tím souvisí komunitní působení školy. Ze škol z Česka i ze zahraničí jsem zvyklý na to, že škola více působí ve společnosti. Vedení školy, děti, rodiče a veřejnost jsou více propojeni. To mně tady chybí. Můj pocit je, že škola je spíš uzavřená než otevřená,“ popsal Ivo Provazník. Případné rozdělení základní školy, která dnes slučuje všechny tři budovy, je podle něj na důsledné zvážení. „V každém případě je škola, která má 1100 dětí, hrozně velká,“ uvedl Ivo Provazník s tím, že Změna22 k tomu zatím nemá jasné stanovisko, ale ví, že je nutné se tím zabývat.

Hlavním tématem oblasti sportu je logicky stavba haly. „Vypsat výběrové řízení na projektanta čtyři měsíce před koncem volebního období je úplně špatně,“ vyjádřil se garant Změny22 pro sport Vladimír Petrů. A jasně dodal, že po případných úspěšných volbách by Změna22 chtěla projektování zastavit a jako první věc dořešit a schválit generel celého areálu Červené zahrady. Pak teprve halu pořádně naprojektovat. „A nestavět vzdušné zámky za tři sta milionů. Naprojektovat to třeba etapovitě, nejdřív halu se základním zázemím, poté kuželnu, lezeckou stěnu a restauraci,“ doplnil Vladimír Petrů. 

Ten zároveň funguje jako fotbalový trenér a jako další důležitou věc popisuje potřebu větší podpory ze strany města právě pro sportovní kluby a trenéry. Ti se nyní potýkají s tím, že po covidové době těžko tahají děti zpět ke sportu. Rozhodující jsou podle něj často právě osoby trenérů, proto by navrhoval zavést další dotační pilíř právě na podporu trenérů a jejich vzdělávání.

Radek Pernica má v gesci část programu týkající se kultury. Na rozdíl od sportovní haly vidí u knihovny jako logické navázat na práci stávajícího vedení města a dokončit připravovaný projekt na ulici Kapitána Jaroše podle návrhu Zdeňka Fránka. Během stavby knihovny by mělo město dobře vymyslet a připravit rekonstrukci sokolovny. A také se zamyslet nad dalším využitím skleníku a úpravami kina.

Další důležitý bod je podle Radka Pernici morální a ekonomická podpora profesionální, amatérské i dobrovolnické kultury. Od města by podle něj kromě podpory investic do kulturní infrastruktury měly přicházet i impulsy pro zřizovanou i nezřizovanou kulturu. „Především nezřizované kultuře by město mělo věnovat větší pozornost, snažit se většími částkami přispívat do grantového systému, nevyškrtávat z něj bez udání důvodu projekty poté, co odborná komise zhodnotí, že mají na podporu nárok,“ vyjádřil se Radek Pernica, který je dnes předsedou boskovické kulturní komise.

Jana Syrovátková obecně k programu doplnila, že k některým otázkám dnes novému politickému sdružení chybí důležité interní informace z radnice, se kterými bude nutné se nejprve seznámit, aby se mohla přijmout konkrétní opatření. „Chceme rozhodovat kompetentně, ne politicky,“ uvedla.

### Sbírání podpisů a kampaň

Jako nové nezávislé sdružení musí Změna22, která nemá záštitu žádné politické strany, nejprve nasbírat přes 800 podpisů boskovických občanů pod peticí. To jí teprve umožní se voleb zúčastnit. „Tato aktivita se rozběhla, zatím probíhala trochu v šedé zóně, kdy jsme věci připravovali. Nyní by to mělo získat novou dynamiku, máme na to dva měsíce a jsme přesvědčeni, že podpisy posbíráme,“ věří Radek Pernica. Teď Změna22 zahajuje aktivní kampaň. „Nejsme typ balónkářů ani koblihářů, kampaň chceme opírat o konkrétní sdělení směrovaná ke konkrétním problémům města a možností řešení,“ popsal Radek Pernica.

Ten se nedomnívá, že by pro uskupení bylo po případném úspěchu nevýhodou, že nebude mít stranické vazby na vyšší politiku a tudíž možnost shánět po stranické linii peníze pro město. „Nemyslím si, že to tak funguje. Kdyby to tak fungovalo, tak tady ty peníze jsou. Podle mě je to floskule, která je prázdná. Pokud nemyslíme jen nějaké standardní peníze na cyklostezky, tak podobné peníze do Boskovic po mnoho let nedotekly,“ uvedl Radek Pernica.

Název uskupení Změna22 podle něj neznamená, že by se nové sdružení radikálně stavělo proti stávajícímu vedení radnice. „Nevymezujeme se, jen chceme dělat věci jinak,“ vyjádřil se Radek Pernica. Změna22 podle něj chce změnu politické kultury a logicky se tudíž poohlíží spíše po jiných případných partnerech, než je současná hlavní radniční síla, která půjde do voleb jako koalice SPOLU. Ale rozhodující budou až výsledky voleb, radikální vymezení a vylučování koalic podle Radka Pernici na stole není.