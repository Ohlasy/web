---
title: Piráty povede do voleb znovu Radek Šamšula
cover-photo: https://i.ohlasy.info/i/4df0ba71.jpeg
author: Tomáš Trumpeš
category: zpravodajství
tags:
    - politika
    - volby 2022
---

*Boskovičtí Piráti byli před čtyřmi lety novinkou a stále se cítí jako nositelé nových politických myšlenek a postupů. Zároveň jsou zatím jediní, kdo ohlásil, že vsadí znovu na stejného lídra – současného zastupitele Radka Šamšulu.*

{% photo src="https://i.ohlasy.info/i/4df0ba71.jpeg" caption="Jenda Nádvorník, Markéta Kopecká, Radek Šamšula, Kristýna Znamenáčková, Ondřej Válka" author="Tomáš Trumpeš" %}

„Poslední čtyři roky pro nás byly primárně velká škola v opozici,“ hodnotí končící volební období Radek Šamšula. Myslí si, že Piráti byli docela aktivní, přicházeli s rozumnými nápady, které se však většinou nesetkaly s pochopením nebo úspěchem. „Do nového období jdeme s tím, že bychom rádi dělali dál to, co doteď. A samozřejmě bychom to rádi už nedělali z opozice, ale z nějaké nové koalice. Chceme přinášet nové myšlenky a nové moderní postupy, o kterých si myslíme, že jsou důležité,“ líčí pirátské představy.

Volební kampaň odstartovali Piráti na sociálních sítích fotkou s heslem Míříme výš. Slogan vznikl jako spontánní nápad, když se fotili na haldě sutin po bývalém hotelu Velen a lezli nahoru. A ujal se. Podle Kristýny Znamenáčkové, [která Piráty v Boskovicích zakládala](https://ohlasy.info/clanky/2018/04/rozhovor-znamenackova.html), si dnes už Piráti zamířit výš troufají. „Zároveň míříme výš než současné vedení města, které se často spokojuje s kompromisními řešeními. My bychom chtěli dobrá řešení – a to je výš,“ dodává pirátská zastupitelka. Podle Pirátů je to náročnější, pracnější, ale městu se to z dlouhodobého hlediska vyplatí. Radnice by měla být ambicióznější a společnost inspirovat a někam ji směřovat. Třetí stávající zastupitel Jenda Nádvorník vidí velký přínos Pirátů v tom, že se za čtyři roky naučili pojmenovat a vysvětlovat konkrétní příklady toho, proč by bylo lepší nespokojit se s řešeními, která při povrchnějším pohledu můžou vypadat smysluplně, ale když se na ně člověk podívá hlouběji, zjistí, že nestačí.

### Kandidáti

Lídr Radek Šamšula říká, že na rozdíl od voleb před čtyřmi lety už si dnes dovede opravdu reálně představit, že by se ucházel o post ve vedení města. „Podílet se na vedení města, případně i být starostou. Nebojím se do toho jít,“ vyjádřil se. Dodává, že má i tu výhodu, že pracuje sám na sebe a nebyl by pro něj takový problém se na čtyři roky vyvázat a jít pracovat pro město. Jeho hlavní ambice ve funkci by byla řešit věci ve spolupráci s odborníky. „Na odborníka si nehraju. Nejsem ekonom, nejsem architekt, ale jsem otevřený různým názorům. Pokud se má ve městě něco dobře udělat, je potřeba to dobře vykomunikovat, projednat a řešit to zeširoka,“ popisuje s tím, že poslední vedení města mají pocit, že jsou sami odborníci a s opravdovými odborníky se bavit nemusí. Zlepšit by se proto měla komunikace s laickou i odbornou veřejností.

Číslo dvě na pirátské kandidátce bude ekonom Ondřej Válka, který je známý také díky své občanské aktivitě – žije v Mladkově, založil zde a vede spolek Mlátek a jednu dobu byl také členem osadního výboru. „Žiju tady deset let a kandidaturu vnímám jako vyústění své činnosti ve veřejném životě. Myslím, že jsem si to odpracoval, a proto jsem tu nabídku dostal. Je to pro mě přirozené navázání,“ vysvětluje Ondřej Válka. Na práci v zastupitelstvu ho láká možnost reálně ovlivnit věci kolem sebe. A také propojovat další aktivní skupiny občanů a zapojovat je.

Na třetím místě bude Markéta Kopecká, která aktuálně studuje doktorát na univerzitě v Olomouci. Důležitý impuls pro ni byla podpora ostatních Pirátů, kteří ji ke kandidatuře na vyšším místě vyzvali. „A druhá věc je, že já prostě neumím být pasivní. Baví mě řešit věci na různých úrovních,“ říká Markéta Kopecká s tím, že by s Piráty dál spolupracovala, i kdyby se do zastupitelstva nedostala, protože prokázali, že umí být progresivní a v Boskovicích mají svoje místo.

První pětku pirátských kandidátů doplní dva zbývající zastupitelé – Kristýna Znamenáčková a Jan Nádvorník. „Cítím zodpovědnost za to, že jsem pirátskou buňku v Boskovicích založila, a jsem pořád přesvědčená, že sem patří a že vyžaduje nějakou návaznost,“ popisuje Kristýna Znamenáčková a dodává, že Piráti za čtyři roky urazili velký kus cesty, hodně se toho o fungování politiky naučili a byla by škoda na to nenavázat jen proto, že se Pirátům momentálně nedaří na celostátní úrovni. Cítí dluh vůči Pirátské straně, která zastupitelům poskytla know-how, zázemí a značku. Právě komunální volby by podle ní mohly znamenat pro Piráty obrat, mimo jiné proto, že se v nich mohou opět ukázat jako strana, která roste ze základny odspodu. A to je i její hlavní motivace pro snahu v politice pokračovat.

Jan Nádvorník říká, že hlavní osobní překážkou pro pokračování v politice pro něj je, že prostředí v zastupitelstvu vnímal jako silně toxické. Zároveň chtěl Piráty znovu podpořit, pracovat pro ně a politickou scénu postupně ředit novými lidmi. „Kdybych se do zastupitelstva nedostal, budu se dál věnovat svým tématům. S tím počítám,“ říká s tím, že rozhodnou voliči, a kdyby mandát získal, pracovat bude i jako zastupitel.

Na dalších místech budou lékař Jan Trna, student sociologie Viktor Jurdič a studentka mezinárodních vztahů Nikol Alexová, středoškolská učitelka Dana Sedláková, knihovník David Čuřík a také dva zbývající místní členové Pirátské strany Jan Bařinka a Anna Trávníková.

### Program

Stříbrnou nití pirátského programu, který již [zveřejnili na svém webu](https://www.piratiboskovice.cz/), je podle Radka Šamšuly otevřenost a schopnost radnice bavit se s občany, vést otevřený dialog a prezentovat svoje plány a nápady dostatečně dlouho dopředu. Dalším tématem jsou architektonické soutěže, které by se podle Pirátů měly stát standardem. Důležitým tématem je i veřejný prostor a město přívětivé i lidem, kteří se v něm pohybují pěšky nebo na kole. Podle Kristýny Znamenáčkové je nejdůležitější koncepční přístup města a schopnost propojovat jednotlivé oblasti. To současnému vedení města podle ní chybí a ukázalo se to třeba při plánování kruhového objezdu, kde se zohlednily pouze potřeby motoristů.

Radek Šamšula za svou osobní prioritu pokládá vznik koncepčního plánu, jak by ve městě měla fungovat cyklodoprava. Aby bylo při rekonstrukcích jasné, jestli má danou ulicí cyklodoprava vést, a postupně tak vznikala celá síť cyklostezek. Jako programátor a tvůrce webů by také uvítal celkovou revizi a přepracování městských webových stránek.

Ondřeje Válku trápí [nedokončená cyklostezka z Mladkova do Svitávky](https://ohlasy.info/clanky/2021/01/cyklostezka-svitavka.html). „Už před osmi lety jsem si říkal, že kvůli tomu snad budu muset vstoupit do politiky,“ vzpomíná pirátská dvojka. Pak to podle něj vypadalo nadějně, ale nyní má dojem, že pro vedení města projekt není priorita a politici pro něj nedělají dost. Jako obyvatel jedné z místních částí by taky rád prosadil systém, ve kterém by kromě provozních financí existovala pro místní části i jasná dohoda o investicích. Jinak je podle něj fungování místních částí nekoncepční a brání to možnosti si cokoliv naplánovat.

Trojka kandidátky Markéta Kopecká za svou srdcovou záležitost pokládá knihovnu. „Mít knihovnu a zároveň komunitní centrum je pro každé město strašné plus, ve výzkumech se ukazuje, že to má velmi pozitivní vliv,“ uvedla Markéta Kopecká.

Kristýna Znamenáčková vidí jako svou prioritu dotažení tématu, kterému se věnuje – a to kompletní revizi komunikačních prostředků města a kompetencí lidí, kteří je mají na starosti.

Největším tématem Jana Nádvorníka je participace. „Tady se participace začala používat jen jako slovo, ale nikdo pořádně neví, co to je,“ kritizuje vedení města. Participace je podle něj dlouhodobá práce v komunikaci s občany a ne něco, co si koupíme od nějaké firmy. Participace by navíc podle Jana Nádvorníka měla začít už ve chvíli, kdy se připravuje zadání nějakého projektu, ne až když je hotový a diskutuje se o jeho schválení.

### Kampaň

„Naše kampaň bude hodně pirátská,“ říká lídr Radek Šamšula. A co to podle něj znamená? Že nebudou tolik na plakátech, ale víc v ulicích, a že povedou také intenzivní online kampaň. Kromě toho Piráti plánují tři větší akce, které by měly odrážet jejich hlavní témata. Kromě sousedského setkání by se měl konat i koncert a cyklojízda.

Pirátskou značku, která teď na celostátní úrovni moc netáhne, Radek Šamšula nevnímá jako přítěž. „Nevěřím tomu, že se pirátská loď bude potápět. Věřím tomu, že půjdeme nahoru,“ říká Radek Šamšula.

Větší koaliční potenciál Piráti určitě vidí mezi stranami, které momentálně nejsou v koalici. „Ale zároveň to může být všechno úplně jinak. Všechno se ukáže až po volbách,“ domnívá se pirátský lídr. Zatím nejednají o žádné spolupráci a soustředí se čistě na svou kampaň. Před volbami ale určitě sepíšou a zveřejní povolební strategii, jak je u Pirátů zvykem. „Za mě to ale je tak, že se vymezujeme vůči současnému vedení města a nedokážeme si představit, že bychom mohli najít společnou řeč. I na zastupitelstvech se to dlouhodobě nedaří a je otázka, jestli by tam po volbách vůbec byl koaliční potenciál,“ dodává dvojka kandidátky Ondřej Válka. Záležet podle Pirátů může i na tom, jací konkrétní lidé se do zastupitelstva dostanou a jestli strany koalice SPOLU budou držet pohromadě i po volbách. „Je tam hodně otazníků,“ uzavírá pirátský kandidát na starostu Radek Šamšula.
