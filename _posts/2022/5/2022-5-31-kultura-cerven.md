---
title: Kulturní výběr na červen
cover-photo: https://i.ohlasy.info/i/efde4208.jpg
perex: Začínáme zostra, a to koncertem Stromboli a kapely Trio Ponk. Za zmínku stojí také Kristina Bárta, která zahraje v Letovicích, nebo další díl pořadu Jazz and Blues v boskovickém skleníku. Petr Ondráček a spolek architektů SRAB budou křtít takzvanou ArchiMapu a nebude chybět ani Impro nebo filmová nabídka.
author: David Liber
category: zpravodajství
---

*V červnovém kulturním výběru všeho zajímavého, co se v Boskovicích koná, se dějí opět pozoruhodné věci. Začínáme zostra, a to koncertem Stromboli a kapely Trio Ponk. Za zmínku stojí také Kristina Bárta, která zahraje v Letovicích, nebo další díl pořadu Jazz and Blues v boskovickém skleníku. Také nás čeká spousta přednášek a jeden křest, protože Petr Ondráček a spolek architektů SRAB budou křtít takzvanou ArchiMapu. Nebude chybět ani Impro nebo filmová nabídka.*

{% photo src="https://i.ohlasy.info/i/efde4208.jpg" caption="V závěru června se můžeme v Boskovicích těšit na Ivu Bittovou" %}

### Stromboli

*Letní kino, 2. června, 19.00*

Legendární skupina Stromboli vystoupí v letním kině v původní sestavě plné zvučných jmen: Bára Basiková – zpěv, Michal Pavlíček – kytara, Jiří Veselý – baskytara, Klaudius Kryšpín – bicí, Vendula Kašpárková – klávesy a také stálý host Vilém Čok. Jako předkapela se představí skupina Jamaron.

### Koncert Trio Ponk

*Synagoga, 3. 6. 19.00*

S velkým potěšením doporučuji koncert kapely Trio Ponk. Je to skvělá smršť folklorní, jazzové, popové a rockové hudby a já nevím, čeho všeho ještě. Hrají v klasické formaci cimbálové kapely. V roce 2015 vydali album Postfolklor, které pracuje s lidovou písní způsobem jim vlastním. Snaží se přiblížit lidovku široké veřejnosti. Za toto album získali Anděla a zapsali se nezapomenutelně do české hudební scény. Poté ještě vydali album Diedina. Vystoupili taky jako první česky zpívající kapela na prestižním hudebním veletrhu WOMEX. No prostě kapela Trio Ponk je oceňována jak mezi odbornou, tak i laickou veřejností. Zahrají v synagoze a protože tam koncerty zas tak často neprobíhají, tak návštěvu doporučuji dvojnásob.  

### Odpoledne v židovském ghettu III.

*Prostor a židovská čtvrť, 4. 6. 14.00*

Odpoledne plné přednášek, komentovaných prohlídek židovskou čtvrtí a navíc nebude chybět ani filmová projekce. Přednášející bude například architekt Jaroslav Klenovský, který bude povídat o českých synagogách, nebo nás čeká komentovaná prohlídka s architektem Petrem Ondráčkem. Bude se poslouchat a mluvit o díle skladatele Karla Ančerla. Již zmiňovaný film bude celou akci uzavírat, promítat se bude *…a pátý jezdec je strach*.

### Kristina Barta Quartet

*Kulturní dům Letovice, 4. 6. 19.30*

Moderní jazz s velkým M! To je Kristina Barta, která vydala zhruba před rokem své druhé album Love and Passion. Je to skvělá poslechovka a výkladní skříň českého moderního jazzu. Hraje přitom, a to je řekl bych docela paradoxní, na city konzervativnějšímu posluchači. Její hudba je ve znamení překvapivých hudebních zákoutí, ale právě i jasných, čirých melodií, a to mě vlastně baví na Kristině nejvíc. Hraje v obležení skvělých muzikantů jako třeba kontrabasisty Petera Kormana, saxofonistky Nely Dusové a bubeníka Marka Urbánka. 

### Delta Fuse (Irsko)

*Zámecký skleník, 8. 6. 19.00*

A je tu další Jazz and Blues v boskovickém skleníku. Tentokrát zahraje irská bluesrocková kapela. Jejich hudba skvěle prolíná soul s psychedelií šedesátých let. Debutové album se jmenuje A Matter of Love and War. Zahrají ve složení kytaristy a zpěváka Jacka McHala, Bena Grahama na baskytaru a Sandy Aickena na bicí.

### Improzápas LÍSKY vs. Improvariace

*Prostor, 10. 6. 20.00*

Impro! Impro! Impro! Tentokrát se utkají v improvizačním klání boskovický tým Lísek proti pražskému týmu Improvariace. Pobavte se, ovlivněte dění improvizovaných příběhů v rámci jednotlivých kategorií. To a mnohem víc můžete zažít na improvizačním zápase. 

### ArchiMapa Boskovice – slavnostní křest

*Prostor, 14. 6. 19.00*

Autor konceptu Archimapy je architekt Petr Ondráček, který spolupracoval s kolegy ze Spolku za rozvoj architektury Boskovic (SRAB). Nová boskovická ArchiMapa představuje první ucelenější výběr zajímavých staveb ve městě a funguje jako jedinečný průvodce po místní architektuře, kombinující mapu, fotografie a krátké texty k jednotlivým stavbám. Autorem fotografií je Kamil Altrichter. Součástí křtu bude i krátký moderovaný rozhovor a následná beseda s autory.

### Concentus Moraviae: Judith Jáuregui

*Zámecký skleník, 14. 6. 19.30*

A je tu další porce vážné hudby. Jemně krocená vášeň, expresivní a zároveň kultivovaný výraz, virtuozita ve službách osobitého interpretačního názoru… tím vším v posledních letech ohromuje umělecký svět klavíristka Judith Jáuregui. Tato půvabná Španělka s mexickými kořeny bude mít svůj moravský debut na zámku v Boskovicích, kde festivalovému publiku zahraje hudbu svého srdce – španělskou, francouzskou i jihoamerickou. 

### Alternativní divadlo: Divadlo ProART / Maruška

*Prostor, 16. 6. 19.00*

Taneční obrazy pro herečku, tanečnici a hudebnici podle dopisů Marie Kudeříkové. Taneční pocta Marii Kudeříkové – bojovnici válečného odboje, popravené gestapem. 

### Kdyby radši hořelo

*Letní kino, 16. 6. 21.30*

Nacházíme se na malé české dědině, kde se dobrovolný hasič Standa připravuje na příchod potomka. Na jinak poklidném a vcelku nudném místě se stane údajný teroristický útok na velikonočním jarmarku, a tak berou občané bezpečí své a svých blízkých do vlastních rukou. Standa přitom o celé situaci vážně pochybuje. 

### Notre-Dame v plamenech

*Kino Panorama, 20. 6. 19.30*

Tento snímek má dokládat hrdinské příběhy zachránců katedrály. Nervy drasající dokumentární snímek režíroval Jean-Jacques Annaud, který má na svém kontě filmy Jméno růže, Nepřítel před branami či Sedm let v Tibetu. Snímek nás vrací do dne, kdy byla katedrála Notre-Dame zachvácena plameny. 

### Živé slovo – Stanislav Beran

*Prostor, 22. 6. 19.00*

Spisovatel Stanislav Beran bude dalším hostem Živého slova v Prostoru. Napsal básnickou sbírku Zlodům, povídkový soubor Až umřeš nebo třeba nejnovější knihu Kocovina. Jádrem boskovického čtení budou povídky z dosud nevydaného souboru Schrödingerův hotel.

### Umění zblízka: Eva Volfová / Příběhy kreslené nitěmi a jehlami

*Prostor, 24. 6. 18.00*

Autorka představí svou ilustrátorskou i méně známou volnou tvorbu. V rámci vernisáži proběhne autorské čtení s promítáním a diváci budou mít jedinečnou příležitost nahlédnout do autorských deníků Evy Volfové. Den poté proběhne workshop k výstavě, který začne v 10.00 dopoledne. 

### Iva Bittová – Koncert pro Sudickou školu

*Evangelický kostel, 26. 6. 18.00*

Boskovickým evangelíkům se podařilo domluvit na poslední červnovou neděli zcela mimořádného hosta benefičního koncertu – v kostele vystoupí fenomenální česká hudebnice Iva Bittová, která se do Boskovic vrací po sedmi letech. Tentokrát ve spojení s pěveckým sborem Babačka a speciálním hostem – Janem Čižmářem, hráčem na historické nástroje (theorba, loutna). Výtěžek z dobrovolného vstupného bude věnován na rekonstrukci budovy vznikající [Sudické školy](https://www.sudickaskola.cz/).