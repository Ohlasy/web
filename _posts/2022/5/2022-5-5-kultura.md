---
title: Kulturní výběr na květen
cover-photo: https://i.ohlasy.info/i/c6742307.jpg
perex: A je tu začátek května a s ním i další dávka kulturního výběru z Boskovic a okolí. Tentokrát dominuje letovická akce – BiGy Fest s opravdu bohatým programem.
author: David Liber
category: zpravodajství
tags:
    - kultura
---

*A je tu začátek května a s ním i další dávka kulturního výběru z Boskovic a okolí. Nebude chybět výstava, filmy, křest knihy nebo třeba přednášky. S rozkvetlými stromy přichází letovický BiGy fest – tento festival pro mě znamenal vždy takovou ochutnávku kulturního léta, jako by se esence boskovického festivalu přenesla na chvíli do Letovic. Letos navíc program na Bigy festu vypadá fakt velice chutně.*

{% photo src="https://i.ohlasy.info/i/c6742307.jpg" caption="Na BiGy Festu v Letovicích zahrají mimo jiné Michal Rataj a Oskar Török" %}

### Posláni na sever

*Muzeum regionu Boskovicka, rezidence, do 29. května*

Výstava se věnuje poměrně neznámé skutečnosti nucených prací Čechů za druhé světové války. Takzvaných *Noráků* bylo 1300 a většina z nich byla poslána až za polární kruh, kde stavěli železnice, silnice nebo třeba opevnění. Do Boskovic se výstava dostala díky příběhu jednoho z nuceně nasazených – rodáka z Křtěnova u Olešnice Jaroslava Kadlece. Celý projekt je součástí programu česko-norské memorability a vzniká pod hlavičkou Univerzity Karlovy a univerzity v norském Trondheimu.

### Koncert ElEl a Ťovajz a spol.

*Prostor, 6. května, 19.00*

Brněnský underground bude v Prostoru! A to je dobře, protože od té doby, co skončily v Boskovicích Sklepy, jako by tady neměl tento hudební směr žádný domov. Hudební formace ElEl a Ťovajz a spol. se věnuje zhudebněné poezii od autorů jako třeba Milan Koch, Karel Šebek, Zbyněk Havlíček a dalších. Očekávejte klidné meditativní melodie a harmonie prolínající se s verši. Napětí, klid, nepokoj, tenzi a další pocity vyčtete z jejich hudby. Zahraje Vítězslav *Ťovajz* Holata – baryton saxofon, tenor saxofon, šroubovice, dále Martin Růžička – violoncello, Michal Kadlec – klarinet, tenor saxofon, Jan Bartoň – šroubovice, Radim Babák – recitace. 

### Animované filmy nominované na Oscara

*Prostor, 17. května, 21.00*

Letňák je fajn, ale někdy byste možná uvítali o něco menší, intimnější prostor pro letní promítání? Pokud ano, tak pro vás mám dobrou zprávu, protože Prostor ve spolupráci s boskovickým kinem chystá letní promítání v menším. Promítat se budou animované filmy nominované na Oskary, jako třeba vítězný kraťas The Windshield Wiper. Zajděte si na skleničku vína, piva či jiného nápoje, udělejte si pohodlí před plátnem a oslavte tak příchod teplých filmových večerů poněkud netradičně.

### Křest knihy Generační výpověď Milana Nechuty

*Zámecký skleník, 17. května, 17.00*

Milan Nechuta z nedalekých Knínic představí svoji knihu Generační výpověď – Příběh malého človíčka. V knize popisuje své dětství a dospívání v prostředí ikonické Malé Hané, nechybí ani popisy a příběhy mnohých postaviček z autorova okolí. Dale příběh vychází z jeho četných změn zaměstnání, vyzkoušel si například pozici dělníka v továrně, učitele ve škole, v autoškole i u světských v Polsku, reklamního agenta, zootechnika a další. O pestré podněty ve svém pracovním a osobním životě tedy neměl nouzi. Křest knihy autor doplní vlastním programem – sice nevím, co si pod tím mám představit, ale bude jistě výborné. Doporučuji! Knihu připravilo nakladatelství Albert Františka Šalého. 

### Dobrý den, keramiko! opět v Kunštátě

*Kunštát, Panská zahrada, 21. května od 10.00 až do 22. května v 17.00*

Keramické sympozium s letošním tématem hrnek se opět odehraje v Kunštátě. Přes dvě desítky keramiků budou prezentovat svou práci a návštěvníci budou mít možnost vidět různé přístupy k tomu, jakým způsobem hrnek vyrobit, ozdobit nebo vytvarovat. Hrnek si budete moct pod odborným dohledem vyrobit sami. Zváni jsou zvědavci jakéhokoliv věku. Akci doplní ukázky výpalu dřevem i technikou raku a prodejní výstava prací zúčastněných keramiků. Keramické sympozium bude zahájeno vernisáží výstavy Terra Kunštát 22 v areálu Jeskyně Blanických rytířů v Rudce.

### Afghánistán: Tvrdší než život, rychlejší než smrt

*26\. května, 17.00–19.00*

Přednáška antropologa, horolezce a publicisty Libora Duška o Afghánistánu. Na přednášce ukáže krásy středoasijských velehor a poodkryje, jak se žije domorodcům, kteří žijí v realitě znovuobnovené vlády hnutí Tálibán, které se dostalo k moci po stažení vojsk NATO v minulém roce. Tamní lidé žijí v souladu s přírodou, ale i to se pomalu mění. Přednáška popisuje společensko-ekonomické změny posledních let v provincii Badachšán.

### BiGy Fest Letovice

*27., 28. a 29. května*

Tohle mě těší psát, protože BiGy Fest je prostě strašně fajn akce, od prvotní motivace až po provedení. Vznikl původně jako protestní akce proti zániku letovického biskupského gymnázia, jenomže po zamítavém stanovisku zřizovatele BiGy v Letovicích se z protestní akce stala spíš akce loučící – chcete-li pohřební. Tenkrát vystoupilo spoustu umělců bez nároku na honorář a festival se těšil velké účasti. Akci pořádala banda bývalých studentů a skautů z této školy; tato banda se po úspěchu rozhodla, že by mohli akci za rok zopakovat a dělají ji doteď pod hlavičkou svého spolku Paleta.

Festival se letos uděje ve třech dnech. 27. května si můžete poslechnout koncert v boskovickém Prostoru. 28. května se festival přesune do letovické zámecké jízdárny, kde bude v nabídce kromě hlavní stage taky stage divadelní a vedlejší menší stage pro DJs. 29. května proběhne koncert pro pacienty a personál v areálu letovické nemocnice. 

Na BiGy Festu je sympatická jeho multižánrovost. Máte rádi jazz, ale vaše drahá polovička, přítel nebo teta by raději elektroniku? Nevadí! Na BiGy Festu se budou bavit všichni. Osobně bych nevynechal určitě koncert Michala Pavlíčka, Marty Kloučkové nebo třeba Geralda Clarka.

### Kmotr

*Kino Panorama, 31. května 19.30*

Tento legendární film se bude promítat v rámci filmového klubu. Kmotr je uznávaný odbornou i laickou veřejností, nevím, jestli právem, ale je to tak. Čas na malé přiznání! Já sám to nedokážu posoudit, protože jsem ten film vůbec neviděl, pokud jste stejná ostuda jako já, tak to můžete stylově napravit a přijít na konec května do kina si tuhle mezeru ve vzdělání doplnit. 

### Živé slovo – Markéta Pilátová

*Prostor, 30. května 18.00*

A je tu další živé slovo z prostoru Prostoru. „Jsem houba a mixér. Nasávám a mixuju příběhy,“ říká spisovatelka, překladatelka a novinářka Markéta Pilátová. Je autorkou řady románů, povídkových knih, básní a knih pro děti. Napsala například Žluté oči vedou domů, Tsunami blues nebo poslední dílo Senzibil. Je jedna z nejpřekládanějších českých spisovatelek současnosti. 

### Concentus Moraviae: Klaipėda Chamber Orchestra

*Sokolovna, 31. května 19.00*

Mladý a již mezinárodně velmi úspěšný komorní orchestr přijede do Boskovic z baltského přístavu Klaipėda, nejstaršího litevského města. Pro slavnostní zahájení festivalu Concentus Moraviae si ho vybral dirigent a dramaturg Kaspar Zehnder: mladistvá energie ansámblu se skvěle propojí s hudebními kořeny exkluzivních argentinských sólistů v programu plném nakažlivě živelného tanga. Dále vystoupí Analia Selis (zpěv), Mariano Castro (klavír, aranžmá), Nicolás Velázquez (bandoneon). Zahrají například tango od Astora Piazzolly a další mistrovské kousky.