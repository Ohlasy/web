---
title: Lukáš Holík mění značku a místo ANO povede do voleb Naše Boskovice
perex: Hnutí ANO nebude mít v komunálních volbách v Boskovicích své zastoupení. Jeho místní předseda Lukáš Holík zakládá novou občanskou kandidátku Naše Boskovice.
cover-photo: https://i.ohlasy.info/i/13c03940.jpeg
author: Tomáš Trumpeš
category: zpravodajství
tags:
    - politika
    - volby 2022
---

*Hnutí ANO, které podle průzkumů stále zůstává u voličů nejoblíbenějším samostatným politickým subjektem, nebude mít v komunálních volbách v Boskovicích své zastoupení. Jeho místní předseda Lukáš Holík totiž zakládá novou občanskou kandidátku, která sbírá podpisy a bude kandidovat pod značkou [Naše Boskovice](https://naseboskovice.cz/).*

{% photo src="https://i.ohlasy.info/i/5b03b47a.jpeg" caption="Lukáš Holík a Petr Axman" author="Tomáš Trumpeš" %}

Sám Lukáš Holík členem hnutí zůstává a je za ně také krajským zastupitelem. Změnu volební značky pro komunální volby a vytvoření občanské kandidátky vysvětluje požadavky lidí, kteří se k němu chtěli připojit po jeho [odchodu z radnice v minulém roce](https://ohlasy.info/clanky/2021/04/rozhovor-holik.html). 

Situaci dnes vnímá tak, že na radnici upozornili na střet zájmů a problém se sportovní halou a to, že následně nebyli přizváni do nové koalice, označuje jako odkopnutí z vedení města. „Chtěli jsme poctivou politiku a to se otočilo proti nám,“ domnívá se Lukáš Holík. 

Právě tehdy ho začali oslovovat lidé, vyjadřovali mu podporu a říkali, že by šli na komunální kandidátku. Několik lidí oslovil i on. Souhlasili, ale za podmínky, že půjde o nezávislou kandidátku. Proto začali tvořit nové uskupení, které nakonec dostalo název Naše Boskovice.

„Vždy mi šlo jen o Boskovice a přidružené obce, cítím to tak, a proto jsem rozhodl jít tímto směrem společně. Už je mi ze strany občanů říkáno, že riskuji, že nekandidujeme za nejsilnější politickou stranu a nebudeme tak politicky silní – ano je to možné. Ale já dělám věci, jak cítím, ne z kalkulu. Jinak spolupráce s kolegy z ANO v oblasti a převážně na kraji funguje perfektně a myslím, že i v roli opoziční odvádíme dobrou práci pro naše občany,“ vyjádřil se Lukáš Holík.

Práci pro občany deklarují i Naše Boskovice jako svůj hlavní cíl – podle svého prohlášení chtějí dokázat, že politici mohou opravdu pracovat pro lidi a že se na směřování a vývoji města mohou politici a občané podílet společně. 

„Komunální politiku chceme stavět na třech základních pilířích – pracovitost, otevřenost a poctivost. Právě otevřená komunikace našemu městu fatálně schází. Naši kandidáti mají do jednoho vysoký osobní kredit, kde právě pracovitost, otevřenost a poctivost už v minulosti jednoznačně prokázali. Máme ve svém středu jak nové kandidáty, přinášející nové a neotřelé pohledy, tak i jistě známé komunální politiky, přinášející své jedinečné znalosti a tím i jistotu, že úlohu ve vedení města zvládnou,“ hlásají Naše Boskovice.

### Kandidáti

Jako hlavní tváře strany jsou zatím prezentováni Lukáš Holík a Petr Axman. Tedy bývalý místostarosta a zastupitel, který s ním seděl v městské radě. S informacemi o dalších kandidátech je zatím sdružení Naše Boskovice opatrné, ale podpořit je chtějí i oba zbývající zastupitelé za hnutí ANO – lékařka Martina Přichystalová a podnikatel Pavel Schwarzer. Už také není tajemstvím, že k uskupení přechází i dosavadní lídr KSČM z posledních několika voleb a dlouholetý zastupitel Vladimír Farský. Přesné pozice těchto zastupitelů zatím nejsou známé, trojkou kandidátky by ale měl být vysokoškolský a středoškolský pedagog Vlastimil Slaný.

Nakonec zástupci nového uskupení Ohlasům prozradili ještě několik jmen dalších kandidátů: zástupkyně ředitelky knínické školy Iva Paráková, ředitel boskovické UnicreditBank Ivo Moudrý, vedoucí výroby a zástupce velitele jednotky dobrovolných hasičů Martin Pečinka, učitelka na ZUŠ Michaela Pál, technolog David Henzl, gymnaziální pedagožka Iveta Juřeková a profesionální hasič Zdeněk Učeň.

Lídr Lukáš Holík jasně deklaruje, že by se rád stal starostou města. Za dobu svého působení na radnici poznal, že z nejvyššího postu má člověk zároveň největší možnost ovlivnit to, o co mu hlavně jde – tedy prosadit otevřenou politiku a zapojit do politického fungování veřejnost. „Starosta má nejlepší možnosti, jak oslovovat a zapojovat určité skupiny lidí, dávat myšlenky a impulsy pro rozvoj a pro nové věci, které tady chybí. Starosta je garantem toho všeho. Kdybych byl starosta, jsem jednou za čtrnáct dní tady na náměstí a bavím se s lidmi. Nemusím tady mít ani stánek, stačí si sednou na lavičku,“ popisuje Lukáš Holík. 

Petr Axman říká, že zpočátku se do politiky pustil ze zvědavosti, jak to v ní funguje. Zjistil, že ho to baví a že možné věci skrze politiku zlepšovat. „Vím, že jde něco změnit a chtěl bych to změnit,“ vysvětluje. Zkušenosti z rady a z vedení města jsou podle něj garancí toho, že se budoucí zástupci sdružení Naše Boskovice po volbách budou umět ve vedení města pohybovat a řešit problémy města. Noví lidé jsou navíc podle vyjádření Petra Axmana odborně zdatní.

Další kandidáty Naše Boskovice představí v nejbližší době, nyní jsou ve fázi schvalování první patnáctky. Oproti minulé kandidátce hnutí ANO jsou asi dvě třetiny lidí nové.

### Program

Webové stránky uskupení zatím deklarují hlavně obecné teze a akcentují změnu politického stylu. Konkrétní programové body se teprve rodí, ale Lukáš Holík s Petrem Axmanem už popsali své osobní priority.

„V programu budou samozřejmě rezonovat hlavní témata, která v současné době hýbou Boskovicemi – nemocnice, doprava, parkování, sportovní hala.To jsou věci, kterým se nevyhneme a které bude potřeba řešit. Na druhou stranu tam budou i body, které budou zaměřeny na různé komunity v Boskovicích. Detaily chceme zveřejnit až později,“ uvedl Petr Axman.

Lídr Lukáš Holík hovoří o svých pěti prioritách. V prvé řadě je to právě zmiňovaná otevřenost, změna politického stylu a větší participace občanů na rozvoji města. „Hlavně bych chtěl, aby lidé měli pocit, že je tady město pro ně,“ zdůrazňuje. Na druhém místě je další posun v úpravách systému odpadového hospodářství, na třetím výstavba knihovny s komunitním centrem, čtvrtá věc je koncepční řešení dopravy s výhledem alespoň na dalších deset let. „Poslední a pro mě nejdůležitější věc je vytváření a podpora komunit. Ať už to jsou senioři, děti, mládež – podpora těchto skupin a práce s nimi je největší gró, takto pro ně vzniká zázemí ve městě,“ popisuje Lukáš Holík.

Petr Axman s prioritami souzní a dodává, že on jako systematický člověk cítí v politice ještě jednu výzvu, a to zlepšit fungování úřadu. Nastavit lepší systém fungování vedoucích odborů a úředníků. „Ne všechno se děje v termínech, ne všechno je kontrolovatelné. Do míry, ve které je to možné, musí být vidět odpovědnost a systematičnost. A také zlepšit pohled na úřad – vedoucí odborů ani úředníci nejsou špatní, spolupracuje se s nimi dobře. Negativní vnímání lidí často plyne z jiných věcí, na kterých je třeba systémově zapracovat,“ domnívá se Petr Axman.

### Sbírání podpisů a kampaň

Ve sbírání podpisů jsou Naše Boskovice zatím úspěšné a už mají přes500 podpisů z celkově potřebných více než 800. Také páteční akce na náměstí přinesla desítky podpisů občanů s trvalým pobytem v Boskovicích, potřebných pro kandidaturu nezávislého uskupení. 

Letošní volby a politickou předvolební kampaň vnímají oba hlavní představitelé uskupení Naše Boskovice poměrně jasně jako souboj dvou bloků – stávajícího vedení města a těch, kdo je chtějí nahradit. Petr Axman vysvětloval, že spolupráce s některými stávajícími koaličními stranami v radě byla na vysoké úrovni a fungovala dobře, po jejich odchodu do opozice se ale věci změnily. „Od té doby to na úrovni zastupitelstva ne úplně funguje a naše představy o tom, jak by to mělo být, se liší. To je to, na čem se budou volby rozhodovat – jestli budou občané chtít, aby město fungovalo rozumně, nebo tak, jak teď vidí poslední rok a půl,“ vyjádřil se Petr Axman.

I podle Lukáše Holíka je základní rozdělení politické scény zřejmé. „To nevidíme jenom my, to vidí všichni. Když to řeknu na plnou pusu – občané se budou muset rozhodnout, jestli chtějí volit minulost, nebo budoucnost. Takto to vnímám já jako člověk s otevřeným srdcem, po našem mítinku, když se o tom s lidmi bavím,“ uzavírá lídr sdružení Naše Boskovice a kandidát na starostu Lukáš Holík.