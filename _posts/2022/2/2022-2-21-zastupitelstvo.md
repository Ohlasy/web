---
title: "Ze zastupitelstva: Dotace sportovcům, rozpočtový výhled a informace k D43 a Boskovické spojce"
cover-photo: https://i.ohlasy.info/i/90c5f41a.jpg
perex: Přinášíme tradiční shrnutí boskovického zastupitelstva.
author: Tomáš Trumpeš
category: zpravodajství
---

*Přinášíme tradiční shrnutí boskovického zastupitelstva. Chybí v něm téměř dvouhodinová debata o sportovní hale, kterou jsme podrobněji prezentovali [v samostatném textu](https://ohlasy.info/clanky/2022/02/kritika-haly.html). Kromě haly se probíralo i několik dalších, důležitých témat.*

{% photo src="https://i.ohlasy.info/i/90c5f41a.jpg" caption="Ilustrační foto" author="Zdeněk Tesař" %}

V bodu věnovaném dotazům a připomínkám zastupitelů vystoupila nejprve Lída Živná, která zastupitelům přiblížila vznik a fungování lezeckého kroužku [Polez s námi](https://ohlasy.info/clanky/2022/01/polez-s-nimi.html). Na základě dosavadní zkušenosti popsala, že v Boskovicích je o lezení skutečně velký zájem, který vzhledem k aktuálním kapacitám spolek není schopen uspokojit. „Když vyšel v Ohlasech článek o našem spolku, strhla se lavina e-mailů a žádostí, zda by mohli rodiče svoje děti k nám přihlásit,“ popsala Lída Živná. Dále vysvětlila počáteční limity ve financování spolku a zajišťování potřebného materiálu. Za spolek vyjádřila podporu vybudování lezecké stěny v nové sportovní hale. Hostování ve škole André Citroëna chápou jako dočasnou záležitost. „Určitě bychom uvítali, kdyby v Boskovicích vznikla fungující dostatečně vysoká stěna pro lezecké sporty. Opravdu si nemyslím, že by tato stěna sloužila jen našemu kroužku. Rozhodně by zaujala i rodiny s dětmi, lezení zajímá i seniory a starší lidi,“ vysvětlila Lída Živná. Zastupitelům doporučila návštěvu [horolezecké stěny v Kuřimi](https://www.lezeckastenakurim.cz/), kde to podle ní funguje perfektně.

### Dotace

Zastupitelé schválili bezúročnou půjčku necelých 400 tisíc korun mateřské škole na rekonstrukci zahrady na ulici Lidické. Vrácena bude do konce roku.

Dalších 400 tisíc mimořádné dotace dostanou boskovičtí fotbalisté na podporu pro družstva mládeže hrající nejvyšší soutěže. Kromě toho zastupitelé schválili standardní dotace pro sportovce. V prvním pilíři na nájemné sportovním organizacím, které provozují svoji činnost na sportovištích v majetku města, bylo rozděleno 3 242 000 korun; ve druhém pilíři na nájemné mimo městská sportoviště, na energie a dlouhodobé nájemné 544 000 korun; ve třetím pilíři na činnost sportovním soutěžním mládežnickým organizacím 850 000. I s mimořádnou dotací fotbalistům tedy sportovci dostali takřka 4,2 milionu korun. Požadavky celkem 17 klubů byly ale v prvním a druhém pilíři ještě výrazně vyšší a musely být kráceny. „Důvody navýšení jsou ty, že všechny ceny se zvyšují a dochází také k navýšení počtu spolků,“ vysvětlila vedoucí odboru kanceláře tajemníka Miluše Rozkošná. První a druhý pilíř ale budou ještě navýšeny o finanční prostředky, které budou kluby městu vracet za minulý rok, bude se jednat o částku přes 1 milion korun.

Se sportem souvisí i další dotace ve výši 400 tisíc korun. Ty dostanou navíc boskovické Služby na nutnou obnovu trávníku na hřišti s umělým povrchem.

Avizovanou dotaci 120 tisíc korun schválili zastupitelé pro Jednotu na provoz prodejny ve Vratíkově. Jakým způsobem se bude tato problematika řešit do budoucna, už bude podle starosty záležet na příštím vedení města.

Poslední dotaci ve výši 170 tisíc korun zastupitelé schválili pro Boskovické běhy. Ty se po dvouleté covidové odmlce uskuteční 1. května.

### Vlajka pro Tibet

Jako každoročně zastupitelé rozhodovali o tom, jestli se Boskovice připojí k tradiční akci Vlajka pro Tibet a na radnici tak zavlaje 10. března tibetská vlajka jako připomenutí 63. výročí povstání Tibeťanů proti čínské okupaci Tibetu. Návrh tentokrát prošel poměrně hladce, zdrželi se pouze Hana Nedomová (ČSSD), Radek Mazáč a Jiří Pevný (STAN a Sportovci), Vladimír Ochmanský (ODS), Josef Opatřil (KSČM) a Jaroslav Oldřich (Boskováci). Dalších 19 přítomných zastupitelů bylo pro.

### Členství v Euroregionu Pomoraví

Město Boskovice se v roce 2016 stalo členem Sdružení obcí a měst Jižní Moravy. Toto sdružení se nyní změnilo na spolek Euroregion Pomoraví. Podle Miluše Rozkošné se změnilo i zaměření spolku, který je nyní zaměřen hlavně na příhraniční oblasti. Zároveň spolek výrazně navýšil finanční příspěvek za členství. Zastupitelé rozhodli o ukončení členství Boskovic v tomto spolku.

### Osadní výbor Hrádkov

Předseda osadního výboru Hrádkov vznesl podnět k navýšení počtu členů ze stávajících tří na sedm. Stávající členové jsou: Miroslav Bartoň – předseda, Daniel Boreček a Kamil Haupt. Zastupitelé souhlasili a nově jmenovali tyto členy: Andrea Henslová, Květa Přibylová, František Kovařík a Rudolf Senal.

### Změna územního plánu

Zastupitelé souhlasili s vydáním [třetí změny boskovického územního plánu](https://boskovice.cz/uzemni-plan-boskovice-zmena-c-3-verejne-projednani/d-42431). Ta se připravovala již od června roku 2019 a kromě drobnějších úprav obsahuje i změny ve Vratíkově, které by měly umožnit novou výstavbu.

### Majetkové záležitosti

V bloku majetkových záležitostí se diskutovalo nejprve o požadavku jednoho z obyvatel Dukelské ulice, který chtěl odkoupit městský pozemek na Milánovech za svým domem, vysadit zde ovocné stromy a využívat jej jako zahradu. Opoziční zastupitel Jiří Pevný upozornil, že územní plán s pozemkem počítá pro zástavbu rodinnými domy. Zastupitelé se nechali přesvědčit a ačkoliv rada prodej doporučila, nesouhlasili s ním. Z koaličních zastupitelů prodej nepodpořili sociální demokraté Hana Nedomová, Milan Janáč a Karel Ošlejšek a lidovecká zastupitelka Dagmar Hamalová. K prodeji chyběl jeden hlas.

Další debata se týkala směny pozemků u Bačova. Konkrétně žadatel městu nabídl pole v lokalitě Janovy doly. Za ně požadoval pozemky u Bačova, které nyní využívá jako nájemce a má zde umístěna včelstva. Chce zde vysadit stromy a pozemky by proto získal do svého vlastnictví. Radní Vladimír Ochmanský (ODS) se vyjádřil, že směna je pro město nevýhodná, ale do budoucna by neměl problém s prodejem pozemků. Jiří Pevný (STAN a Sportovci) uvedl, že si váží včelařů a dá na doporučení bačovského osadního výboru, který se směnou souhlasil. Podporu záměru vyjádřila i senátorka Jaromíra Vítková (KDU-ČSL). S nevýhodností navržené směny naopak souhlasili i starosta Jaroslav Dohnálek a opoziční zastupitel za ANO Petr Axman. 

Další majetkové záležitosti zastupitelé schválili bez diskuse, a to včetně avizovaného vrácení pozemků na Hybešově, původně získaných pro stavbu sportovní haly, zpět Jihomoravskému kraji. A zároveň budoucí převod dnešních prostor záchranné služby v nemocnici z kraje na město, až se postaví stanice nová.

### Rozpočtový výhled a opatření

V bloku finančních záležitostí se zastupitelé nejprve zabývali[ střednědobým rozpočovým výhledem na roky 2023–2027](https://boskovice.cz/assets/File.ashx?id_org=832&id_dokumenty=43379). V něm vedení města mimo jiné odrazilo své představy o velkých investičních akcích v těchto letech. Starosta Jaroslav Dohnálek uvedl, že se jedná o materiál sestavený na základě aktuálních informací a výhled se každý rok upravuje. „V těchto předpokladech jsou investiční akce financovatelné, ale vývoj je turbulentní,“ vyjádřil se starosta.

Bývalého místostarostu Lukáše Holíka zajímalo, o jaký dotační titul ve střednědobém výhledu se jedná u sportovní haly, když je zde uvedeno krytí z dotace ve výši 70 procent. „Bude se jednat o takový titul, který bude k dispozici, až budeme mít na základě čeho o co žádat. Je to předpoklad, výhled. Nevíme, jak budou dotace nastavené třeba za rok,“ odpověděla místostarostka Michaela Žejšková. Lukáš Holík reagoval, že jediná možná dotace je přes Národní sportovní agenturu, která bude až do roku 2024 dávat maximálně 60 milionů korun na jeden projekt. „To není 70 procent, ale v řádech třiceti procent,“ upozornil Lukáš Holík. Starosta reagoval, že předpoklad je součet všech možných i nemožných dotací. Přispět by podle něj mohl i kraj nebo se mohou objevit nové dotační tituly. Rozpočtový výhled poté zastupitelé schválili.

Jako informaci přijali zastupitelé bez diskuse poslední rozpočtové opatření k loňskému rozpočtu, které provedla a schválila rada v rámci svých pravomocí. „Jsou to pouze nová rozpočtová opatření v souvislosti s dotačními tituly, tedy úprava související se skutečně obdrženými dotacemi,“ vysvětlila nová vedoucí finančního odboru Pavla Nováková, která uvolněné místo obsadila prvního ledna.

Zastupitelé bez diskuze schválili také první úpravy letošního rozpočtu.  Navyšují se příjmy o více než 4 miliony korun a výdaje o necelých 9 milionů. „Většinou se jedná o převody z roku 2021,“ popsala Pavla Nováková. O čtvrt milionu více bude stát první etapa rekonstrukce služebny městské policie, stejnou částku vyčlenili zastupitelé na opravu střechy muzea. 

### Podněty a připomínky zastupitelů

Senátorka Jaromíra Vítková informovala o svých jednáních o stavbě silnice D43. „Celá stavba byla svým způsobem ohrožena, protože návrh prohlášení vlády byl z nepochopitelných důvodů změněn, ale podařilo se vrátit jako prioritu, že je třeba novou silnici a ne rozšíření stávající I/43,“ popsala Jaromíra Vítková. Ta absolvovala i jednání s ministrem dopravy, kde znovu apelovala, aby na trase od Svitávky na sever byl klasický čtyřpruh a ne střídavý trojpruh. Ministr přislíbil novou analýzu a rozhodnutí do konce února. Příští rok se začne stavět kruhový objezd u Sebranic.

Zastupitel Vladimír Farský přednesl podnět týkající se uschlých lip na ulici Otakara Kubína, ze kterých padají ulomené větve. Požádal o řešení. Dále vznesl dotaz na Boskovickou spojku a konkrétně na hrazení nákladů souvisejících s infrastrukturou v Boskovicích. Poslední dotaz se týkal omezení vlakové dopravy ve směru na Velké Opatovice.

Starosta Jaroslav Dohnálek reagoval, že omezení se plánuje po dobu výluky, která bude od 15. června na trati z Březové do Svitav a není to trvalé řešení. Vlaky nebudou jezdit každou půlhodinu, ale každou hodinu.

V případě Boskovické spojky bylo zahájeno územní řízení a v Brně v kině Scala bude 16. března veřejné projednání. Podle nové metodiky zazněl příslib, že Správa železnic by v rámci investice postavila i dvoupodlažní parkovací dům na stávajícím nákladišti.

Lukáš Holík se dále zeptal, v jaké fázi se nachází projekt knihovny a kdy bude zahájeno územní a stavební řízení. „Město požádalo o prodloužení termínu na vypořádání připomínek do konce května. Je to ve fázi úprav,“ odpověděl místostarosta Petr Malach (ČSSD).

Závěrečné slovo si vzal starosta města Jaroslav Dohnálek. Ten se ohradil proti vyjádření Lukáše Holíka pro Ohlasy ohledně podílu současného vedení města na odpovědnosti za [prodlužování projektu Louka v proluce](https://ohlasy.info/clanky/2022/02/louka-v-proluce.html). „Nestydím se říct, že je to nesprávné a já říkám dokonce lživé,“ uvedl starosta a doplnil, že důvody zdržení jsou tři, a to málo důsledné rozhodnutí tehdejšího místostarosty Lukáše Holíka přes doporučení úřadu, aby projekt nebyl schválen do soutěže participativního rozpočtu, tento projekt do hlasování pustil. Další důvod bylo navýšení rozpočtu a rozšíření projektu. Třetí věc je podle starosty skutečnost, že došlo k omezení sponzorských darů a dobrovolnických prací. Vedení města se rozhodlo přesto projekt dokončit, ale bude muset být omezen. Lukáš Holík již na starostův projev nereagoval; omezení dobrovolnických prací již dříve rozporovaly autorky projektu.