---
title: Kulturní výběr na únor
cover-photo: https://i.ohlasy.info/i/5f8ac97f.jpg
perex: Po další odmlce – upřímně doufám že poslední – je tu kulturní výběr. I přes obecný kulturní útlum na začátku roku a útlum covidový je únorový výběr plný zajímavých akcí. Ať už budete mít chuť na dobrý film, koncert nebo dokonce balet, v únoru si přijde každý na své.
author: David Liber
category: zpravodajství
---

*Po další odmlce – upřímně doufám že poslední – je tu kulturní výběr. I přes obecný kulturní útlum na začátku roku a útlum covidový je únorový výběr plný zajímavých akcí. Ať už budete mít chuť na dobrý film, koncert nebo dokonce balet, v únoru si přijde každý na své. Zajímavými jmény se to jenom hemží. Navíc slavíme v tomto měsíci hned dvoje hudební narozeniny – Free Jazz Tria Olomouc a Michala Pavlíčka.*

{% photo src="https://i.ohlasy.info/i/5f8ac97f.jpg" caption="Martin Pavlíček zahraje v boskovické sokolovně na konci února" %}

### Jim Jarmusch v boskovickém kině (Noc na Zemi, Mrtvý muž, Mimo zákon)

*Kino Panorama, 9., 15., a 22. 2., vždy v 19.30*

Máte rádi světově známého režiséra Jima Jarmusche? Pokud ano, tak vám udělají v únoru radost boskovičtí kinaři, protože nás čekají hned tři jeho filmy v kině Panorama. Můžete si například zajít 15. února na film Mimo Zákon, kde se potkají dýdžej Zack, pasák Jack a italský turista Roberto ve vězeňské cele. Pokud preferujete Jarmuschův western Mrtvý muž, který se odehrává napříč americkým Západem 19. století, doražte do kina 22. února. Nebo je ten váš Jimův oblíbený Noc na Zemi, kde se odehraje pět různých příběhů pojednávajících o vztahu řidičů taxi a jejich pasažérů? Hraje se 9. února. Jako můj osobní tip bych doporučil vsadit na western Mrtvý muž, ke kterému složil výborný soundtrack Neil Young.

### Juwana Jenkins Blues Band (USA/CZ)

*Zámecký skleník, 9. 2. v 19.00*

A je tu další koncert z pořadu Jazz and Blues. Tentokrát vystoupí rodilá američanka z Filadelfie Juwana Jenkins. Ponořte se do trýznivého blues, nebo si zapařte na rytmické jazzové fláky, jako třeba na skladbu The Blues Keeps Alive! Juwana není na české jazzové scéně žádným nováčkem, nýbrž zkušenou bluesovou a jazzovou hvězdou. Už dlouhou dobou žije v Česku. Zpěvačka uvedla: „Od dětství mám v srdci i hlavě mnoho skvělé hudby, která se vyvinula z blues, soulu, funku, rapu a hip-hopu na ulicích Filadelfie.“ Od roku 2013 je navíc zástupkyní České republiky ve sdružení European Blues Union. Juwanu Jenkins doprovodí Jakub Zomer na klávesy, Jiří Maršíček na kytaru a Marcus Jurkovič na bicí. 

### Freefall Night

*Prostor, 11. 2. od 20.00*

Jsou věci, které si zaslouží pozornost už jenom pro svoji kontinuitu a výdrž. A Freefall Night do této skupiny definitivně patří. Všechna čest! Věci, které jsou trvalé, jsou minimálně v kultuře fajn. Tentokrát se mixu ujme například DJ Ketan aka 4Become1, Voodoo Piet, Mark Smith, Smashing Raver a Balcoon Toffu. 

### Free Jazz Trio Olomouc – 50 let!

*Prostor, 12\. 2. v 19.00*

Pánové z Free Jazz Tria Olomouc jsou skutečnými legendami středoevropské free jazzové scény, délka času, po který koncertují, mluví sama za sebe. Kapela vznikla původně z projektu Emila Viklického. Když pan Viklický odešel v roce 1971 na vojnu, kapela se osamostatnila a vzniklo již zmiňované Free Jazz Trio. V Boskovicích hráli už předloni na festivalu Hear Me! a nyní vystoupí znovu v sále Prostoru a to přesně na svoje kapelové padesáté narozeniny, což je velká čest!

### Four in Blue

*Kulturní dům v Letovicích, 12. 2. v 19.30*

Aby toho jazzu nebylo dvanáctého února málo, tak nás čeká ještě jedna zajímavá hudební událost. V Letovicích doporučuji zajít na formaci Four in Blue. Tu tvoří Vilém Spilka na kytaru, Vladan Ronner na hammondy, Kamil Slezák na bicí a Radek Zapadlo na saxofon. Tihle pánové hrají neoposlouchané jazzové standardy, které obohacují vlastními hudebními skvosty, jež přináší do kapely každý jednotlivý hráč, což je výborné. Kapela, která Vás zaujme svou bluesovou zemitostí a přímým hudebním sdělením v podání zkušených jazzových hráčů, které můžete znát ze známých kapel jako třeba Cotatcha Orchestr, kapela Ondřeje Rumla nebo Dana Bárty a dalších. 

### Matouš Hrbek – Obrazy z půdy

*Prostor, vernisáž 19. 2. v 18.00*

Matouš Hrbek, student Akademie výtvarného umění z ateliéru malby Vladimíra Skrepla a Jana Šterycha, ve své tvorbě volně přechází z realistické polohy po abstrahovanou malbu, ve které řeší otázky dětství a posttraumatické zkušenosti, které ve své tvorbě reflektuje. Snaží se do obrazu přenést vnější realitu, která se kloubí s asociacemi, vnitřní logikou osobních témat a mytologií postav, které ztělesňují různé metafory. Zabývá se také terapeutickou funkcí obrazu. Během vernisáže zahraje DJ Tomáš Hrbek. 

### Michal Pavlíček a Trio – Narozeninové turné

*Sokolovna, 24. 2. v 19.00*

Michal Pavlíček je považován za jednoho z nejlepších českých kytaristů, skladatelů a hudebních producentů. Proslavil se svými introvertními rockovými opusy, stejně jako melodickými baladami, kterými si získal českou alternativní rockovou scénu. Kapely jako třeba Pražský výběr, Stromboli, Big Heads, BSP, nebo Supergroup, na kterých se Pavlíček podílel, netřeba představovat. Nyní vystoupí ve svém solovém projektu a že to bude stát za to, je naprosto jasné. V předminulém roce vydal album, na kterém oslovil pro spolupráci zpěváky, jako je třeba Richard Muller nebo Monika Načeva. Nyní vystoupí v Boskovicích v rámci narozeninového turné, uslyšíme vybrané písně ze zmiňovaného nejnovějšího alba a další Pavlíčkovy kousky. Doprovodí ho jazzový pianista Michal Nejtek, Martin Ivan na basu a Michal Daněk na bicí. Michal Pavlíček má za sebou ohromně impozantní kus dobré práce a tohle turné je takový výtrysk toho všeho, co Pavlíček za svou kariéru nabyl. 

### Smrtfest

*Prostor, 26. 2. 10.00*

Tento festival tady není poprvé a je dobře, že se tato akce stává také tradicí. Jak už příznačný název napovídá, tento festival se věnuje konečnosti lidského bytí, dočasnosti, exitu nebo chcete-li smrti. V průběhu dne proběhnou přednášky, projekce, zážitková procházka a mnoho dalšího.

### Romeo a Julie – balet v kině

*Kino Panorama 27. 2. v 17.00*

Záznam divadelního představení už v kině párkrát byl, ale pokud se nepletu, tak balet bude mít v kině premiéru. Promítat se bude klasický shakespearovský příběh Romea a Julie ve tvaru baletní choregrafie, která byla vytvořena Kennethem MacMillanem pro Královský balet už v šedesátých letech. Inscenaci doprovází Orchestr Královské opery a v hlavních rolích jsou obsazeni Marcelino Sambé a Anna-Rose O’Sullivan.