---
title: Kulturní výběr na prosinec
cover-photo: https://i.ohlasy.info/i/e7e7a6da.jpeg
author: David Liber
category: zpravodajství
---

*A je to tady. Opět další kulturní výběr a tentokrát poslední v roce 2022. Juchuuu! Je toho plno, jako vždycky na Vánoce. Vánoční koncerty v Prostoru, skleníku, sokolovně, kostele na ulici… nebo fajnový filmy.*

{% photo src="https://i.ohlasy.info/i/e7e7a6da.jpeg" caption="V předvánoční atmosféře Boskovic nesmí chybět tradiční Koledomat, který letos do města vyrazí v pátek 23. prosince" author="Tomáš Znamenáček" %}

### Tanec v temnotách

*Kino Panorama, 7. 12. 19.30*

Není žádným tajemstvím, že režisér Lars von Trier natočil novou třetí sérii svého díla z devadesátých let Království s podtitulem Království Exodus. Při té příležitosti Aerofilms, se kterým boskovické kino spolupracuje, uvádí akci Král von Trier, která se vrací k filmům tohoto autora. Tento enfant terrible evropského filmu natočil mimo jiné i film Tanec v temnotách, který vypráví příběh československé emigrantky Selmy Ježkové, které hrozí ztráta zraku. Sama emigrovala do Spojených států 60. let, aby tu zajistila oční operaci synovi postiženému dědičnou chorobou. Trierovský dokumentární způsob snímání pomocí ruční digitální kamery tvoří zvláštní a často diskutovaný kontrast k žánru melodramatu a muzikálu. 

### Živé slovo: Martin Švanda a Veronika Švandová / Hodina poezie mezi ženou a mužem

*Prostor, 8. 12. 18.00*

A je tu další díl seriálu besed Živé slovo. Tentokrát budou hosty Martin a Veronika Švandovi. Básníci, psychologové, partneři a manželé představí svoje knižní kousky plné svých autorských básní. Nejsou žádnými autorskými nováčky, Martin vydal již třetí a Veronika druhou sbírku. Svoje básně tedy nepíšou společně, ale srovnání a hledání vzájemného vlivu může být více než zajímavé, v netradičním pojetí besedy s básníky. Na klavír navíc zahraje Kristýna Znamenáčková dílo finského skladatele Arvo Pärta, podle kterého se jmenuje jedna z Martinových sbírek. 

### Pilani Bubu Trio (JAR/CZ)

*Zámecký skleník, 8. 12. 19.00*

Občas mě v rámci rešerší na kulturní výběr někdo zaujme tak, že se o něm dokážu začíst nebo se do něho zaposlouchat na dlouhé hodiny. To se stalo například u Pilani Bubu. Vystoupí v rámci Jazz and Blues v Boskovicích, což je seriál koncertů, který má už pěknou tradici a dokáže zaručit kvalitu a výborný hudební zážitek. Nicméně, zpět k Pilani! Je to jihoafrická zpěvačka a hlavně písničkářka. Zajímavé jsou vlivy, na kterých staví svoji muziku. Jak napovídá název jejího posledního alba Folklore-Chapter 1, tak svoji muziku opírá o kořeny folklorní, a to je strašně sympatické. Album dostalo ocenění za nejlepší jihoafrické album v rámci The South Africa Music Awards 2020. Pilani je také televizní moderátorka. 

Pokud jde o samotnou hudbu, tak bych ji umístil na pomezí popu, jazzu, folku, soulu a prostě prosté písničky. Folklorní vlivy jdou skutečně občas znát v podobě jakýchsi útržků, které mě brnkly do nosu. Například v písničce Qongqothwane, kde zní takové mlasknutí jazyku, které je pro africké kultury typické. Zpěv Pilani Bubu doprovodí čeští muzikanti Antonín Dlapa na kytaru a Matěj Černý na kontrabas; něco mi říká, že by mohl Matěj usednout třeba i za piano, které také bravurně ovládá. No uvidíme. 

### Trojúhelník smutku

*Kino Panorama, 10. 12. 20.00*

Tohle je naprostá filmová satiristická šílenost, ale zato absurdně tragikomická. Model Carl a jeho partnerka influencerka Yaya jsou pozváni na luxusní výletní plavbu. Společnost jim zde dělá opravdu vybraná smetánka. Je tu starý mládenec hledající životní lásku, výstřední ruský obchodník a celému mumraji vládne kapitán, který je věčně pod parou. Co se na lodi stane?

### Advent v kostele: David Dorůžka + Robert Fischmann + Martin Novák

*Evangelický kostel, 11. 12. 18.00*

Jazzmani Dorůžka (kytara), Fischmann (flétna, zpěv) a Novák (perkuse) si vezmou na paškál písně židovských autorů. Tradice i novější židovská tvorba se stala předlohou repertoáru, který Dorůžka poeticky shrnuje do sousloví Písně o pouštích a hvězdách.

### Ohlasy naživo s Pavlem Kolmačkou a jeho autorské čtení

*Prostor, 14. 12. 19.00*

V dalším dílu Ohlasů naživo bude hostem spisovatel básně i prózy Pavel Kolmačka, který nedávno oslavil životní jubileum. Otázky zamíří na jeho dílo, literaturu, ale třeba i duchovní otázky a obsahy umělecké tvorby. Poté bude následovat autorské čtení.

### Jazzový jam #2

*Prostor, 15. 12. 19.00*

A je tu druhý díl jazzových jamů v Prostoru. V minulém měsíci proběhl první díl s podtitulem Sametový jazz a bylo to báječné. Gabča Kolčavová je výborná zpěvačka a pánové Petr Prosser a hlavně Jaroslav Kolčava stejně tak skvělí muzikanti. Já jenom doufám, že se bude pokračovat ve stejném duchu. 

### FOLKS! Kalle

*Prostor, 16. 12. 20.30*

FOLKS! je mým srdcovým hudebním cyklem, se kterým jsme začali nekonečný hudební seriál při příležitosti vzniku Prostoru. Tentokrát vystoupí skvělé duo Kalle, které už nějakou dobu sleduji se zatajeným dechem. Za svou debutovou nahrávku Live from the Room získali cenu Anděl za alternativní hudbu, hned dvojí nominace v cenách Vinyla nebo umístění na předních příčkách v anketě Best Czech Vinyl Disk 2015. V listopadu 2017 kapele vyšla druhá deska Saffron Hills. Natrefil jsem na ně před pěti lety na festivalu pro židovskou čtvrť a jejich umění je čím dál koncepčnější, ucelenější, krásnější…

### Vánoční koncert Symfonického orchestru

*Sokolovna, 17. 12. 17.00*

17\. prosinec bude v Boskovicích našlapaný! Vše začne v sokolovně od 17.00, kde se můžeme těšit na kousek toho artificiálního odvětví hudby. Je to krásně netradiční a obdivuhodné, že mají Boskovice symfonický orchestr, tak ho podpořte svojí účastí a koupí lístku. Na vánočním koncertu Symfonického orchestru města Boskovice zazní Biblické písně (Antonín Dvořák), Vodní hudba (Georg Friedrich Händel), nebo třeba Ave Maria (Astor Piazzolla).

### Adventní koncert – Radim Zenkl & Ondra Kozák

*Zámecký skleník, 17. 12. 19.00*

No ale tím 17. prosince opravdu nekončíme. Potom rychle spěchejte do skleníku, kde bude hrát mandolinista Radim Zenkl, kytarista Ondra Kozák a klavírista Ivo Morys. Takové koncerty oba pánové už párkrát  v Boskovicích dělali a vždy to byl zážitek. Posluchači se mohou těšit na hudební cestu kolem světa. Zazní swing, flamenco, irská hudba, latinsko-americká hudba, některé kusy vážných skladatelů jako třeba Vivaldiho nebo Bacha a nesmíme zapomenout samozřejmě na bluegrass, který mi přijde pro Ondru s Radimem tak nějak nejbližší. V rámci koncertu vystoupí také Tereza Rajnochová, která zahraje na ukulele a bude zpívat. 

### Jazzová vánoční party!

*Kulturní dům Letovice, 17. 12. 19.30*

Nesmíme opomenout, že zajímavá kulturní nabídka bude sedmnáctého prosince i v Letovicích. Vystoupí trio SAKOBI, které tvoří Vilém Spilka na kontrabas, Radek Zapadlo na saxofon a Martin Kleibl na bicí. Jde o formaci, která se dosud v této sestavě nepotkala. 

### Mindicted: Vánoční Besídka

*Prostor, 17. 12. 21.00*

No a po koncertě Radima Zenkla stačí seběhnout kopec k Prostoru, kde proběhne elektro párty jak má být s DJ crew jak má být. Kdo zvládne všechny tři koncerty, tak dostane zlatého bludišťáka a můj obdiv.

### Smíšený pěvecký sbor Nota a hosté

*Evangelický kostel, 18. 12. 18.00*

Tradiční vánoční koncert tradičního sboru fungujícího při boskovickém gymnáziu. Nota je známá jako výborný smíšený pěvecký sbor, letos vystoupí společně s hosty z boskovické ZUŠ.  

### Hranice lásky

*Kino Panorama, 18. 12. 20.00*

Film režiséra Tomáše Winského a Hany Wagnerové je překvapivý počin. Winsky se snaží posouvat hranice a nastavit nový směr českého filmu, který by měl nastolovat a uvádět diskuzi ve společnosti o důležitých tématech. Jeden z prvních pokusů o vytvoření této tendence je právě Hranice lásky. 

### Vánoční koncert PS Janáček

*Sokolovna, 20. 12. 19.00*

Tradiční Vánoční koncert Janáčka nemůže chybět. Uslyšíte Moravskou mši vánoční z 18. století – Missa pastoralis (in C boemica) od Josefa Schreiera. Sbor nemůže řídit nikdo jiný než František Ostrý.

### Koledomat

*různě po městě se závěrem v Prostoru, 23. 12. od 14.00*

Potulné harmonium za doprovodu hlasů a nástrojů vyrazí do ulic i letos. Tentokrát si pro své putování vybralo odpoledne a podvečer před Štědrým dnem! Nenechte se sežrat předvánočním stresem a vyražte do ulic města pro zážitek společné hudby, prskavek a radosti. Bližší harmonogram zveřejníme před akcí, nebo nás hledejte po sluchu!