---
title: Očekávaná témata roku 2022
cover-photo: https://i.ohlasy.info/i/57b191dd.jpg
perex: Jakkoli je to ošidné, také na začátku letošního roku se pokusíme předeslat deset témat, u kterých lze předpokládat, že bude důležité je v následujícím roce sledovat a budou budit zájem nás novinářů i vás čtenářů.
author: Tomáš Trumpeš
category: zpravodajství
---

*Jakkoli je to ošidné, také na začátku letošního roku se pokusíme předeslat deset témat, u kterých lze předpokládat, že bude důležité je v následujícím roce sledovat a budou budit zájem nás novinářů i vás čtenářů. Přehled spojujeme s otázkami, které nad tématy vyvstávají. Tentokrát je náš seznam velmi málo originální, jako by se kumulovaly problémy, které se dlouhodobě nedaří vyřešit. Tak třeba letos?*

{% photo src="https://i.ohlasy.info/i/57b191dd.jpg" author="Sanjay Acharya, Wikimedia Commons" %}

### Pandemická situace

Doufali jsme, že pro rok 2022 už téma pandemie nebude patřit k těm nejdůležitějším, ale nestalo se. Stojíme na prahu páté vlny a byť je téma celosvětové, lze samozřejmě očekávat, že se zásadním způsobem propíše i do života regionu. Sledovat budeme pochopitelně hlavně situaci v nemocnici a ve školách, ale pandemie bude mít i u nás dopady prakticky na všechny aspekty fungování společnosti.

Podaří se udržet další vlnu pandemie ve zvládnutelných mezích? Budou zdravotní dopady méně drastické, aby nedocházelo k přetížení nemocnic a dlouhodobě vyčerpaných zdravotníků? Zvýší se podprůměrná proočkovanost v našem regionu? Podaří se udržet otevřené školy a vyhnout se i masivnímu počtu karantén? Otevřou se kulturní, sportovní a volnočasové aktivity a také pohostinská zařízení obvyklým způsobem?

### Obhajoba starostentského postu

Hlavní politické téma roku je ve městech a obcích jasné a zmiňujeme ho hned v následujícím bodě. V Boskovicích bude ale předcházet důležitá zpráva, která do značné míry určí charakter zdejší kampaně a samotných komunálních voleb. Už během prvních měsíců v roce, kdy strany vybírají lídry, bychom se měli dozvědět, jestli se stávající starosta Jaroslav Dohnálek (ODS) rozhodne obhajovat svou pozici a bude usilovat o zisk už čtvrtého starostovského mandátu. Pokud ne, bude jistě pozoruhodné, kým se ho ODS pokusí nahradit, protože dosud se nikdo z radních ani zastupitelů jako jasný nástupce neprofiloval.

Rozhodne se Jaroslav Dohnálek obhajovat funkci starosty? Pokud ne, kdo bude lídrem a kandidátem na nejvyšší post ve městě za aktuálně nejsilnější politickou stranu ODS?

### Komunální volby 

Nové zastupitelstvo, od toho se odvíjející nová městská rada a vedení města – to vše přinesou podzimní komunální volby. Už předtím bude ale probíhat kampaň, budou vznikat programy politických uskupení, která nám budou předkládat svoje recepty na další rozvoj města. Čeká nás jako vždy jednou za čtyři roky klíčový politický rok na komunální úrovni a v Boskovicích to zatím vypadá na možná trochu nepřehledné, ale rozhodně zajímavé politické klání s nejasným výsledkem.

Jaká bude předvolební kampaň, jaká budou její hlavní témata a jaká řešení politici nabídnou? Kolik politických uskupení se nakonec bude ucházet o přízeň voličů? Jak volby dopadnou a kdo se ujme vedení města? 

### Senátní volby

Aby toho volebního klání nebylo málo, v našem senátním okrsku letos proběhnou po šesti letech i volby do druhé komory parlamentu. Stávající senátorka Jaromíra Vítková (KDU-ČSL) už oznámila, že se o obhajobu bude ucházet, z dalších stran nominaci oznámili Piráti, za které bude kandidovat Filip Vítek z Kunic. Na další jména čekáme. Hlavní favoritkou bude samozřejmě obhajující senátorka, a to zejména v případě, že ODS a TOP 09 nenasadí vlastní kandidáty a Jaromíra Vítková bude kandidátkou celé koalice SPOLU.

Kdo další vstoupí do souboje o senátorské křeslo za Blanensko? Domluví se koalice SPOLU na společném postupu? Objeví se opravdu silný protikandidát, který souboj s agilní senátorkou Vítkovou zdramatizuje? Nebo nás čeká hladká obhajoba? 

### Převod nemocnice pod kraj

Jedno z nejdůležitějších městských témat nabralo v minulém roce novou dynamiku a v roce 2022 lze očekávat významný posun – pokračují jednání s Jihomoravským krajem o případném převzetí boskovické nemocnice. Letos bychom se mohli dozvědět, jestli je vůbec na kraji vůle k tomuto kroku, případně za jakých podmínek. A pokud není, rozběhne se nejspíš debata o tom, jak by mělo město ke své nemocnici dál přistupovat.

Bude kraj ochotný nemocnici převzít? A za jakých podmínek? Byla by na takovém kroku úplná politická shoda? Nebo se nemocnice stane i štěpícím tématem voleb? Pokud se dohoda s krajem nepodaří, objeví se relevantní hlasy volající po privatizaci nemocnice?

### Sportovní hala

Nekonečný příběh stavby boskovické sportovní haly vstoupil na přelomu minulého a letošního roku do další etapy, ale ani ta nevypadá úplně přesvědčivě. Radnice zvolila postup, se kterým nesouhlasí podstatná část opozice, ani odborná veřejnost. I kdyby vedení města na stávajícím návrhu trvalo, je jasné, že do voleb ho nedostane do zcela nevratné fáze, takže tématem voleb se může stát právě otázka, jestli v připravované variantě pokračovat, nebo začít znovu a lépe.

Dokončí vedení města návrh do té podoby, aby mohlo zadat vypracování dalších fází projektové dokumentace? Jak moc se proti návrhu vyhraní zbytek politického spektra? Vybere navzdory tomu vedení města zhotovitele projektové dokumentace těsně před volbami a zadá mu práci za cca víc než 8 milionů korun, i když bude další osud projektu nejistý?

### Knihovna

Další z dlouhodobých investičních akcí, se kterými se nedaří v Boskovicích pohnout, je stavba nové knihovny. Aktuální situace okolo návrhu Zdeňka Fránka je trochu nejasná – povolovací proces na stavebním úřadě se zaseknul, řízení bylo přerušeno a nyní se město snaží dohodnout s obyvateli sousedícími s budovou na ulici Kapitána Jaroše. Projektant zapracovává změny, aby se řízení mohlo znovu rozběhnout. Navíc je ve hře dotace z ministerstva kultury, jejíž získání by průtahy mohly ohrozit.

Podaří se najít shodu na takové podobě budovy, aby prošla stavebním řízením a získala stavební povolení? Uspěje město i s žádostí o dotaci a začne se ještě letos stavět? Nebo naopak celý projekt zkrachuje a bude nutné začít znovu od začátku? Co by v takovém případě následovalo?

### Kruhový objezd u pošty

Nejblíž ke stavbě se zdá být ze všech velkých městských investic okružní křižovatka u pošty. Pro starostu a vedení města je to jasná priorita, je dohodnuté spolufinancování s Jihomoravským krajem a Svazkem vodovodů a kanalizací. I zde se však objevují kritické hlasy a stavební povolení město zatím nemá.

Začne se letos kruháč u pošty stavět? Nebo může stavbu ještě něco pozdržet, či přímo ohrozit? Je případně možné, že dojde k dílčím změnám v projektu?

### Doprava do Brna

Kruciálním tématem Boskovic a celého regionu je dlouhodobě dopravní spojení směrem na Brno. Nyní je problém, který se týká tisíců lidí, ještě komplikován probíhajícími vlakovými výlukami. Problematická je situace na železnici i na silnicích. Ve hře jsou dva velké projekty: Boskovická spojka a výstavba D43. Ani u jednoho letos neuvidíme hmatatelný posun, ale bude určitě důležité sledovat, jakým způsobem a jakou rychlostí se budou vyvíjet.

Spadne Boskovická spojka pod stůl, nebo dojde k oživení záměru a uvidíme zřetelné kroky k její výstavbě v příštích letech? Pohnou se dále přípravy D43? Jak dopadne nejasné řešení počtu pruhů ve směru od Svitávky na sever?

### Prezidentská kampaň

A na závěr opět jedno celostátní téma, které se ale jistě promítne i do místního veřejného života a do mnoha debat a diskusí. Řádná prezidentská volba se sice bude konat až počátkem roku 2023, ale kampaň vypukne v plné síle už letos. Před pěti lety se první boskovická debata s prezidentským kandidátem konala v červnu. I letos můžeme tedy ve druhé polovině roku čekat jejich zvýšený výskyt.

Kdo bude kandidovat na příštího prezidenta České republiky a kdo z kandidátů neopomene navštívit naše město a region?

### 2021

A na závěr si můžete zkontrolovat, jak moc odpovídal reálnému průběhu roku náš loňský [výběr očekávaných témat pro rok 2021](https://ohlasy.info/clanky/2021/01/temata-roku.html). A jak moc se jednotlivá témata posunula.