---
title: Kulturní výběr na srpen
cover-photo: https://i.ohlasy.info/i/6a7f92f9.jpg
author: David Liber
perex: A je tu další měsíc a s ním i kulturní výběr, který nám tentokrát půlí letní prázdniny. Na programu máme u nás v Boskovicích tři festivaly, čtyři samostatné koncerty, letní projekce, výstavy, vernisáže a baletní vystoupení.
category: zpravodajství
tags: kultura
---

*A je tu další měsíc a s ním i kulturní výběr, který nám tentokrát půlí letní prázdniny. Na programu máme u nás v Boskovicích tři festivaly, čtyři samostatné koncerty – z toho jeden legendární kapely – a pak ještě letní projekce, výstavy, vernisáže a baletní vystoupení. Letní kino praská ve švech a lidi už neví kam dřív. Prostě kulturní Boskovice, jak je známe.*

{% photo src="https://i.ohlasy.info/i/6a7f92f9.jpg" caption="Nultý ročník festivalu Raveyard v Boskovicích proběhl v roce 2020, těšit se můžeme i letos" author="Tomáš Znamenáček" %}

### Festiválek bez bojů a válek

*Za muzeem, 5. srpna od 18.00*

„War is over! If you want it,“ píše se na letošních poutačích na Festiválek bez bojů a válek, které předznamenávají již 18. ročník tohoto kulturního fenoménu. Tentokrát opět za muzeem v tradičním šapito, které dotváří atmosféru Festiválku, jak ho známe. Vystoupí tam mé jazzové trio Veřejně nepřístupná vodní plocha, které poté hudebně doprovodí zápas v improvizaci místního týmu Lísky, jenž se utká s pražským týmem Poločas nápadu. Dále nás svou dávkou muziky nabije skupina Timudej, která je oblíbená pro svoji elektroswingovo bálkánskou smršť říznutou tak nějak vším ostatním možným i nemožným. Tygroo, které se už v boskovicích párkrát zjevilo, tuhle živou část párty pod stanem ukončí. Pak nás čeká DJ Amma se svými sety nabitými samými peckami. Tak se zastavte na dávku nějaké té muzičky na Festiválku, tentokrát ve znamení happeningu proti válce.

### Den židovských památek

*14\. srpna od 10.00 do 17.00*

Během Dne židovských památek budou mít návštěvníci vstup do synagogy maior, mikve i Židovského obecního domu zdarma. Samozřejmostí je vstup na židovský hřbitov.

### Festival Raveyard

*Panský dvůr, 19.–20. srpna*

Druhý ročník festivalu Raveyard je tu! Po Festiválku, který je zaměřen na živou hudbu, nás čeká hudba elektronická v podání nejlepších drum and bass DJs a raperů tady u nás v česku. Dvoudenní festival tentokrát pozval například Upbeats z Nového Zélandu, vítěze ceny Anděl v kategorii cena fanoušků a kategorie rap Smack one nebo zahraje také místní Voidsec a mnohé další hvězdy české drum and bass a rapové scény. Tuhle hudbu vůbec nesleduju a nedokážu pochopit rozsah této akce, ale z toho, co jsem si nastudoval v rámci rešerše o Raveyardu, bych se nebál říct, že [relevantnost této akce přesahuje hranice naší republiky](https://ohlasy.info/clanky/2022/07/rozhovor-raveyard.html). Boskovice frčí jako o závod s kulturou jak Brno.

### Promenádní koncert: Veřejně nepřístupná vodní plocha

*Park u zámeckého skleníku, 21. srpna od 16.00*

Vodní plocha přináší přímočaré melodie a chytlavé rytmy v pojetí world music a jazzu. Inspiruje se v českém a moravském folkloru nebo hudbě blízkého východu, která je zabalená v klasickém tvaru jazzového tria – kontrabas (David Liber), bicí (Matyáš Hokl), klavír (Michal Jun). Kapela se zúčastnila například soutěže Jazz Fruit, která funguje pod hlavičkou Mladí ladí jazz. Český rozhlas Jazz napsal: „Jsme veřejně nepřístupní a hlavně ploší, říká o sobě s mixem ironie a dadaistického humoru jazzové trio Veřejně nepřístupná vodní plocha. Jejich hudba je ukotvena v jazzu, ale zbytečné mantinely ani přehrady si rozhodně nenastavují a jejich cílem je co nejvěrněji interpretovat vlastní pocity, nálady a pnutí. Aktuálně pracují na vydání prvního EP.“

### Baletní gala – sólisté ND Praha

*Letní kino, 21.srpna od 20.00*

Pocta boskovickému rodákovi Augustinu Bergerovi pokračuje! Možná jste si všimli například výstavních panelů, které byly umístěny před skleníkem a popisovaly ve zkratce život Augustina Bergera, nebo baletního představení ve skleníku. Nyní proběhne baletní vystoupení ve větším formátu v prostředí letního kina. Akce se zúčastní pravnučka Augustina Bergera paní Yasmin Wildmann. Vystoupí sólistky a sólisti Baletu Národního divadla v Praze a Divadla J. K. Tyla v Plzni.

### Pražský výběr

*Letní kino, 25. srpna od 20.00*

Prostě legenda české alternativy, která se neomrzí. Výběr vystoupí v původním složení v čele s Michaelem Kocábem, Michalem Pavlíčkem, Vilémem Čokem, Klaudiem Kryšpínem a Jiřím Hrubešem. Tohle vše v našem staronovém amfiteátru letního kina, který to má tento měsíc fakt našlapané.

### Výstava Tomáše Kučerovského Příběhy v obrazech

*Prostor, 26. srpna od 18.00*

Tahle výstava z kurátorské produkce Gábiny Kolčavové mě fakt oslovila. Vernisáž a následná výstava cyklu Umění zblízka bude tentokrát patřit Tomáši Kučerovskému – kreslíři, který se zabývá tvorbou komiksů a stolních her. Popovídá o své tvorbě nebo o tom, jak se takový komiks vydává. V rámci vernisáže proběhne debata s autorem a projekce. Následující den nás čeká jako vždy dílna s autorem, kde se tentokrát účastníci naučí přenést psaný scénář do komiksu. Mně to přijde jako dost super program pro děti i dospělé!

### Vatrafest

*Prostor, 27. srpna od 14.00*

Již druhý ročník festivalu všech milovníků přírody, zálesáctví a hlavně [Vatry](https://ohlasy.info/clanky/2020/02/vatra-50.html). Čeká nás koncert kapel Jumper Cables a UTB, program pro děti, promítání skautských filmů, ale i oheň a kytary! Dojdite na panský dvůr zažít nějakou tu táborovou náladu uprostřed města. „Slunce, lesů, vody více, zdraví Vatra Boskovice. Zdar, zdar, zdar!“

### Janáčkova filharmonie Ostrava

*Letní kino, 27. srpna od 19.00*

Oslavy města Boskovice také pokračují ve velkém stylu. Tentokrát slavnostním koncertem a křtem knihy o historii města. Na koncertě vystoupí Janáčkova filharmonie Ostrava pod vedením dirigenta Leoše Svárovského se symfonickou básní Bedřicha Smetany Má vlast.

### Vystavení dokumentu s podpisem Jimrama z Boskovic

*Zámecký skleník, 28. srpna od 14.00*

Zajímala vás někdy ona první dochovaná písemná zmínka o Boskovicích? Nyní ji můžete vidět na vlastní oči ve skleníku. Jde o listinu, která potvrzovala dary a daňové výhody Řádu německých rytířů. Vydání listiny mělo zásadní význam, a proto byli jako svědci přizvání významní členové šlechty i duchovenstva. Podpisu dokumentu tak přihlíželi například: olomoucký biskup Robert a opat velehradský a hradišťský, královští a zemští úředníci – komorník Bavor, číšník Sulislav a v neposlední řadě Jimram z Boskovic. 

### Promenádní koncert: Alen s kapelou

*Park u zámeckého skleníku, 28. srpna od 16.00*

Písničkářka Alena Pohlová (Alen) vydala v roce 2020 u Polí5 své debutové sólové album [Až se řeky vylijí z břehů](https://ohlasy.info/clanky/2020/07/rozhovor-alen.html). V textech a hudbě pracuje s intimitou, křehkostí a pozoruhodnou hloubkou. Z čistě klavírních písní se nyní posouvá více kapelním směrem, začala hrát také na kytaru a při koncertech ji doprovází kontrabas (David Liber) a bicí (Matyáš Hokl).

### Letní kino v Prostoru: Sedmikrásky

*Prostor, 30. srpna od 20.30*

Letní kino! Ale pozor, tentokrát nechoďte do letňáku, ale do Prostoru na starou dobrou klasiku Sedmikrásky od režisérky Věry Chytilové, kterou snad není třeba ani představovat. Prostě komornější verze letního promítání mají taky něco do sebe.