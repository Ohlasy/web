---
title: Statistický úřad zveřejnil kandidátní listiny do komunálních voleb
perex: Český statistický úřad zveřejnil na své doméně volby.cz kompletní podobu kandidátních listin pro komunální volby v jednotlivých obcích. 
cover-photo: https://i.ohlasy.info/i/0d86ba60.jpg
author: Tomáš Trumpeš
category: zpravodajství
tags:
    - politika
    - volby 2022
---

*Český statistický úřad zveřejnil na své doméně volby.cz kompletní podobu kandidátních listin pro komunální volby v jednotlivých obcích. Volby proběhnou v pátek 23. a v sobotu 24. září a rozhodnou o podobě zastupitelstev na další čtyři roky.*

{% photo src="https://i.ohlasy.info/i/0d86ba60.jpg" author="Tomáš Znamenáček" %}

V Boskovicích se potvrdila podoba politických sil, jak ji [Ohlasy představily](https://ohlasy.info/clanky/2022/07/deset-kandidatek.html) po uzávěrce termínu pro odevzdání kandidátek. O přízeň voličů se tedy bude ucházet stejně jako před čtyřmi lety 10 politických uskupení, [sestava je však proměněná](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=581372). Ne všechny strany také doteď zveřejnily úplnou a jasnou podobu své kandidátní listiny, takže ty si můžeme prohlédnout až nyní.

Připomeňme si, že předvolební spojenectví vytvořily po celostátním vzoru strany [koalice SPOLU](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=1327). Dosavadní lídr hnutí ANO zase vsadil na občanskou kandidátku [Naše Boskovice](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=901). Vedle té vzniklo ještě další občanské uskupení [Změna22](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=902). Samostatně jdou do voleb zavedené politické subjekty [ČSSD](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=7), [Piráti](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=720), [STAN](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=166) a [komunisté](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=47). Kandidátku [Boskováci](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=364) zaštiťuje Strana Zelených a [Cestu K-lidem](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=1325) Moravské zemské hnutí. Do posledního uskupení se spojily [SPD a Trikolóra](https://volby.cz/pls/kv2022/kv21111?xjazyk=CZ&xid=1&xv=12&xdz=2&xnumnuts=6201&xobec=581372&xstrana=1491) – a zde je nutné dodat, že zveřejněná kandidátka přináší jednu podstatnou informaci: na rozdíl od ostatních se totiž SPD a Trikolóře nepodařilo sehnat plný počet 27 kandidátů a kandiduje jich jen 14. To v praxi znamená, že budou při sčítání hlasů v podstatné míře ochuzeni. V komunálních volbách se totiž volí [speciálním systémem](https://ohlasy.info/clanky/2018/09/krizkovani.html), kdy má každý volič tolik hlasů, kolik je členů zastupitelstva. Takže zatímco ostatním stranám se za stranický křížek od jednoho voliče započítá 27 hlasů, SPD a Trikolóře jen 14. Budou tedy potřebovat skoro 10 procent voličů na to, aby dosáhli na 5 procent hlasů, potřebných pro vstup do zastupitelstva.

### Další obce

Politická mapa se po čtyřech letech proměnila i v dalších obcích, i když některé jistoty zůstávají a starostové větších obcí na rozdíl od boskovického Jaroslava Dohnálka (ODS) své posty většinou obhajují jako lídři kandidátek.

V Letovicích počet [kandidujících subjektů](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=581917) poklesl ze sedmi na pět. Stávající starosta Petr Novotný se tentokrát nepostaví do čela své domovské TOP 09, která minule kandidovala společně se STANem a nezávislými, ale povede do voleb uskupení nazvané Pro Letovice, kde možná překvapivě kromě nestraníků najdeme i členy ČSSD. KDU-ČSL povede do voleb František Boček, Město lidem jakožto uskupení tvořené především SPD a komunisty povede Vojtěch Vašek, ODS bývalý starosta Vladimír Stejskal a Občanskou iniciativu Radek Procházka.

Ve Velkých Opatovicích jsou letos [čtyři kandidující subjekty](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=582646). Oproti volbám před čtyřmi lety zmizela ČSSD. Lídryní uskupení Město lidem je starostka Kateřina Gerbrichová. ANO povede Jana Hegerová, lidovce Jiří Korbel a komunisty Jaroslav Bárta.

Jedno uskupení přibylo v Kunštátě – namísto tří zde budou letos [kandidovat čtyři](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=581879). Starosta Zdeněk Wetter obhajuje, ale už ne čistě pod značkou ČSSD, tentokrát povede kandidátku nazvanou Nestraníci s podporou ČSSD. Lídryní KDU-ČSL bude Jana Císková, Volbu pro Kunštát povede Petr Sojka a po minulém výpadku obnovenou ODS Petr Stojan.

V Lysicích je počet kandidátek stejný, budou [opět tři](https://volby.cz/pls/kv2022/kv2211?xjazyk=CZ&xid=1&xv=12&xdz=6&xnumnuts=6201&xobec=582018). Dochází jen ke kosmetické úpravě, podobné jako v Kunštátě: obhajující starosta a sociální demokrat Pavel Dvořáček nepovede do voleb ČSSD, ale uskupení Sdružení nezávislých kandidátů s podporou ČSSD. V čele lidovců je Ladislav Horňanský a v čele ODS Zuzana Studýnková.

O jedno uskupení víc bude v Olešnici – tentokrát je jich[ celkem pět](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=582158). Sdružení nezávislých kandidátů povede opět Zdeněk Peša. Lidovce Jan Soukal, Občany města Olešnice David Tomášek, Pro Olešnici David Mareček a Živnostníky František Žíla.

Pozoruhodný souboj čeká letos Svitávku. Tam posledně kandidovalo šest politických subjektů, ale letos jsou to [pouze dva](https://volby.cz/pls/kv2022/kv2211?xjazyk=CZ&xid=1&xv=12&xdz=6&xnumnuts=6201&xobec=582441). Dosavadní starosta Jaroslav Zoubek vede uskupení Občané Svitávky a lidovec František Paleček uskupení Společně pro Svitávku.

Zajímavá situace je i v našem okresním městě Blansku. Tam namísto 10 uskupení kandiduje [letos devět](https://volby.cz/pls/kv2022/kv2211?xjazyk=CZ&xid=1&xv=12&xdz=2&xnumnuts=6201&xobec=581283). V Blansku dlouhodobě funguje koalice tradičních stran – letos povede ODS obhajující starosta Jiří Crha, KDU-ČSL místostarosta František Hasoň, ČSSD Michal Souček a Volbu pro Blansko s podporou STANu Ivo Stejskal. Opoziční ANO vede do voleb poslankyně Lenka Dražilová, nové uskupení Fórum Blansko Jan Došek, komunisty Emil Pernica a SPD a nezávislé pro Blansko poslanec Jan Hrnčíř.

### Kandidáti do Senátu

Také v případě Senátu Český statistický úřad potvrdil předchozí informace Ohlasů – náš volební obvod Blanensko má [sedm uchazečů](https://volby.cz/pls/senat/se1111?xjazyk=CZ&xdatum=20220923&xobvod=49&xv=1&xt=2) o senátorský post. Platí tedy [pět jmen](https://ohlasy.info/clanky/2022/06/senatori.html), která jsme představili nejprve, i [další dvě](https://ohlasy.info/clanky/2022/08/senatori.html), která sestavu doplnila. Kandidují tedy Jiří Rokos za SPD, Antonín Žirovnický za ANO, Martin Sklář za Soukromníky, Filip Vítek za Piráty, Drago Sukalovský za STAN, Jaromíra Vítková za SPOLU a Zdeněk Wetter za ČSSD.
