---
title: Lidé spontánně pomáhají prchajícím Ukrajincům, boskovická radnice mlčí
perex: Od vedení Boskovic zatím za celý týden konfliktu nezaznělo ani slovo o tom, zda a jak se město připravuje na pomoc.
cover-photo: https://i.ohlasy.info/i/8e494a8f.jpg
author: Marek Osouch
category: zpravodajství
---

*Z válkou sužované Ukrajiny už dorazily na jižní Moravu tisíce uprchlíků. Místní pomáhají – jak ženám s dětmi, které tvoří převážnou skupinu migrantů z Ukrajiny, tak i prostřednictvím materiální pomoci přímo do míst konfliktu. Od vedení Boskovic ale za celý týden konfliktu nezaznělo ani slovo o tom, zda a jak se město připravuje na pomoc.*

{% photo src="https://i.ohlasy.info/i/8e494a8f.jpg" caption="Ukrajinská vlajka na boskovické radnici" author="Tomáš Trumpeš" %}

„Prosím, kdo by zítra ubytoval ukrajinskou rodinu? (…) Nemáte někdo doma postele navíc? (…) Sháním pro tříletého ukrajinského chlapce mikinu, hračky, omalovánky, hodila by se i tříkolka.“ Tyto věty se objevují v nejrůznějších skupinách na Facebooku, kde se sdružují obyvatelé Boskovic a chtějí pomoci uprchlíkům z Ukrajiny. Ptají se také na sbírky a jak pomoci, [jedna z nich se koná v Prostoru v Boskovicích teď v sobotu](https://www.facebook.com/FilipVitekDobrodruh/posts/126035976652910). Vše se ale děje spíš spontánně a živelně, ze strany vedení Boskovic regionální pomoc nikdo nezastřešil, neřídí, ani dál neorganizuje.

Na radnici v Boskovicích tak dnes visí jen ukrajinská vlajka jako symbolická podpora národa sužovaného armádou Vladimira Putina. Na webu města lze pak po možná složitějším hledání najít také [shrnutí informací](https://boskovice.cz/dulezite-informace-valecny-konflikt-na-ukrajine/d-43596), na koho se obrátit. Jde však spíš o celostátní obecná sdělení. To hlavní tady chybí: jakou konkrétní pomoc poskytuje a plánuje poskytnout město, ať už ubytování, peníze nebo cokoliv dalšího, a jak přímo těmto lidem mohou pomoci občané Boskovic.

Ohlasy proto včera ráno poslaly přes mluvčího radnice Jaroslava Parmu pět konkrétních dotazů: 1) Kolik ubytovacích kapacit nabídlo samo město potažmo městské firmy, a kolik ve spolupráci s místními hotely či dalšími ubytovacími provozy? A kde konkrétně? 2) Kolik z těchto ubytovacích kapacit je již zaplněných? Kolik uprchlíků z Ukrajiny tak našlo dočasné přístřeší v Boskovicích? 3) Jak a kde mohou občané Boskovic těmto Ukrajincům bydlícím ve městě pomoci? 4) Chystá se nějaká jiná pomoc ze strany města Boskovice směrem k Ukrajincům, ať už těm v České republice, nebo přímo na místě? 5) Jak město spolupracuje s dalšími dobrovolnickými iniciativami, tj. boskovickými skauty, místní charitou a dalšími?

Přestože je mluvčí aktuálně v pracovní neschopnosti, ještě ve čtvrtek večer od něj dorazilo zprostředkované vyjádření starosty Boskovic Jaroslava Dohnálka (ODS). „Řídíme se pokyny pana hejtmana a pracovníků krizového řízení Jihomoravského kraje. Dle vyjádření pana hejtmana v televizním rozhovoru je potřeba nejdříve obsadit ubytovací kapacity nabízené a hrazené státem a teprve potom využít kapacity obcí a soukromých subjektů,“ prohlásil obecně starosta. Na dotazy tak vůbec neodpověděl. 

Boskovice v této „vyčkávací taktice“ zůstávají relativně osamoceny. Blansko, v jehož čele stojí muž, který mimo jiné zasedá s hejtmanem v krajské radě, se už na [případný příchod ukrajinských uprchlíků připravuje](https://www.blansko.cz/clanky/2022/03/mesto-chce-uvolnit-tri-miliony-na-pomoc-ukrajine-blansko-pripravuje-ubytovani-pro-uprchliky-i-nakup-zdravotnickeho-materialu#obsah) a vyčleňuje peníze. Kvůli situaci se mimořádně sešlo vedení města, o svých krocích město podrobně [informuje na webu](https://www.blansko.cz/informace/pomocukrajine/) a zřídilo také speciální nonstop telefonní linku a e-mail. Také malá Olešnice [už o situaci jednala](https://www.facebook.com/olesnicenamorave/posts/4943667509055673) a mluví o konkrétní pomoci – a první rodiny získaly přístřeší dokonce na Suchém nedaleko Boskovic. Například v Kuřimi, která je podobně velká jako Boskovice, ubytovalo město první uprchlíky už o víkendu, dnes jich je tam podle starosty a krajského zastupitele Draga Sukalovského (STAN) [odhadem asi osm desítek](https://www.facebook.com/drago.sukalovsky/posts/4713334402122574). Jeho město spustilo také veřejnou sbírku, kam můžou lidé přispívat přímo na pobyt uprchlíků v Kuřimi.

Prchající rodiny z Ukrajiny už jsou i v Boskovicích. Pokoje na své ubytovně jim [kupříkladu poskytne boskovická firma LD Seating](https://www.facebook.com/LDSeating/photos/a.164287230380643/2344392329036778/). Těžko říct, jakou roli v této pomoci, případně u již ubytovaných, sehrálo přímo město. Pomoc pro ukrajinskou rodinu totiž [přes Facebook paradoxně hledal místostarosta Boskovic Petr Malach (ČSSD)](https://www.facebook.com/petr.malach/posts/10224594412001469). „Někteří už jsou v Boskovicích i okolí, což se řešilo v sobotu. Takže nespíme, ale reagujeme na podněty místních firem a jejich zaměstnanců, respektive jejich rodinných příslušníků,“ odpověděl Petr Malach na dotaz, proč on jako místostarosta hledá pomoc místo toho, aby z pozice zástupce vedení Boskovic nabízel alespoň nějaké řešení pro tyto lidi v nouzi. Rádi by se například zapojili boskovičtí skauti, v úterý tak poslali vedení města e-mail, od té doby však marně čekají na odpověď.

Autor tohoto článku položil Petru Malachovi na Facebooku stejnou sérii dotazů, nicméně ani on neodpověděl. Napsal jen, že v pondělí zasedala bezpečnostní rada města a v pátek, tedy dnes, bude zasedat krizový štáb. K tomu ještě zkopíroval část prohlášení z webu města, že „vedení města v současné době participuje na vyhledávání ubytovacích kapacit pro občany Ukrajiny a je připraveno ve spolupráci s Jihomoravským krajem a příslušnými ministerstvy řešit také další záležitosti týkající se pomoci ukrajinským občanům, které v blízké budoucnosti budou vznikat, zejména v oblastech sociálního zabezpečení, zdravotnictví a školství.“