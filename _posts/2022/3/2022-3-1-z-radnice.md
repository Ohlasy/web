---
title: "Z radnice: oslavy 800 let Boskovic, nová kniha o městě či boskovická koalice SPOLU"
perex: Novinky z boskovické radnice, které vedení města oznámilo ve druhé polovině února po zasedání městské rady.
cover-photo: https://i.ohlasy.info/i/ku3vkna.jpg
author: Tomáš Trumpeš
category: zpravodajství
---

*Novinky z boskovické radnice, které vedení města oznámilo ve druhé polovině února po zasedání městské rady. Tiskové konference se zúčastnili všichni zástupci vedení města – starosta Jaroslav Dohnálek (ODS), místostarosta Petr Malach (ČSSD) a místostarostka Michaela Žejšková (TOP 09).*

{% photo src="https://i.ohlasy.info/i/ku3vkna.jpg" caption="Budova ZZN, jejíž rekonstrukcí má vzniknout nová knihovna" author="Tomáš Znamenáček" %}

### Činnost policie

Boskovičtí radní se zabývali bezpečnostní situací ve městě, obdrželi závěrečné zprávy za loňský rok [od městské policie](https://data.ohlasy.info/2022/vyrocni-zprava-mp.pdf) i od místního obvodního oddělení státní policie. Podle starosty umí obě složky policie v Boskovicích dobře spolupracovat a bezpečnostní situace ve městě se nijak nezhoršila, jen se trochu proměnila vzhledem k pandemické situaci. Diskuse radních s policií se podle starosty týkala hlavně problematické lokality u Alberta. Místo je od podzimu policií každodenně monitorováno. „Nedělejme si iluze, že by zde nešvary den ze dne zmizely, ale je jich tam méně. Chápu, že zimní období tomu nahrává, ale v této činnosti se bude pokračovat, městská i státní policie to má v dohledové a pořádkové službě stanoveno jako prioritu,“ uvedl starosta Jaroslav Dohnálek.

### Oslavy 800 let Boskovic

Ředitel Kulturních zařízení města Boskovice Ondřej Dostál představil základní rámec letošních oslav 800. výročí od první zmínky o Boskovicích. „Připravili jsme program, který se bude prolínat celým rokem a bude v různých aspektech připomínat toto významné výročí. Nicméně nechceme se jen vracet do minulosti, ale plánujeme i řadu aktivit, které by měly směřovat do současnosti,“ uvedl ředitel Ondřej Dostál.

Oslavy zahájí 27. března koncert Symfonického orchestru města Boskovice a pěveckého sboru Janáček. V dubnu proběhne memoriál dvou významných osobností Josefa Augusty a Karla Absolona, dojde k zahájení turistické sezóny a připravuje se vystoupení folklórního souboru Velen s novým pásmem. V květnu oslavy Boskovic připomene také zahajovací koncert festivalu Concentus Moraviae. V červnu se chystá Den dětí se sportem a kulturou a 100 let bude slavit boskovický klubový fotbal.

„Nejdůležitější a nejhlavnější část oslav je směřována na prázdniny. Dokument, ve kterém se zmiňuje existence Jimrama z Boskovic, byl vydán 26. srpna 1222, proto i naše aktivity směřují k tomuto datu,“ vysvětlil Ondřej Dostál. V létě se bude konat výstava boskovických umělců a hlavní oslavy proběhnou v posledním prázdninovém týdnu od 19. do 28. srpna. „Vrchlem by měl být koncert ostravské filharmonie s interpretací Smetanovy Mé vlasti,“ popsal ředitel KZMB. Proběhne také koncert Pražského výběru, baletní vystoupení nebo sraz rodáků.

Ve zbytku roku ještě oslavy připomenou tradiční Husí slavnosti, rozsvícení vánočního stromu nebo vánoční jarmark. Na říjen se také připravuje koncert významných boskovických umělců. 

Veškeré aktivity související s oslavami bude prezentovat speciální web boskovice800.cz. V průběhu roku se budou konat ještě další akce, které se k oslavám výročí volně připojí. Město se mimo jiné opět připojilo k oslavám zahájení turistické sezóny, které proběhnou 3. dubna v pivovaru v Černé Hoře, kam zamíří turistický pochod. Ve westernovém městečku budou připomínat 100 let Karla Maye, mimo jiné se budou také promítat mayovky v letním kině. 30. ročník oslaví festival Boskovice. V letním kině proběhnou koncerty Leoše Mareše a skupiny Lucie.

### Nová kniha o městě

U příležitosti 800. výročí od první písemné zmínky o Boskovicích vyjde také nová kniha o městě. S jejím slavnostním uvedením se počítá během hlavního týdne oslav. Podle místostarosty Petra Malacha bude kniha poměrně výpravná, rozsah bude asi 450 stran, bude plnobarevná a bude obsahovat i hodně obrazového materiálu. Připravuje ji boskovické muzeum, podílelo se na ní přes dvacet autorů, kteří zpracovali jednotlivé periody vývoje města. „Cenově nebude úplně nejlevnější, počítáme s prodejem okolo 800 korun, ale bude opravdu moc pěkná,“ vyjádřil se Petr Malach.

### 3\. ročník PaRo

Městská rada schválila harmonogram třetího ročníku boskovického participativního rozpočtu (PaRo). Místostarostka Michaela Žejšková popsala, že hlavní změnou je, že PaRo bude vyhlášen už na začátku března, a to především proto, aby město mělo více času na posouzení přihlášených projektů. „Stěžejní novinkou je nutnost konzultace, než autoři projekt podají,“ uvedla místostarostka. Projekty budou konzultovány s Anetou Sedláčkovou, která má PaRo na radnici na starosti. Nejprve bude tedy vyhrazen přibližně měsíc na konzultace, pak teprve se asi od poloviny dubna budou projekty přihlašovat. Dál už bude harmonogram obvyklý: město přihlášené projekty posoudí a na konci srpna pak městská rada rozhodne, které budou puštěny do hlasování. To bude probíhat v průběhu září, opět se počítá s tím, že jeden občan bude mít jeden hlas. 

### Oprava mostu na Dukelské

Oprava mostu na ulici Dukelská se dostává do další fáze, byl vybrán zpracovatel projektové dokumentace za více než 300 tisíc korun. Oprava by měla proběhnout příští rok. Podle starosty projekt také ukáže, kolik financí si město musí nachystat.

### Střecha rezidence, výtah na úřadě, zahrada v MŠ Lidická

Město pokročí také v opravách své budovy rezidence, ve které sídlí muzeum. V roce 2017 se opravila horní část střechy, ale ta spodní již také vykazuje značné poškození, dochází k zatékání do prostoru půdy, uvolňování tašek a střešní latě jsou napadeny hnilobou.

V budově radnice bude v rámci bezbariérových úprav ve dvoře přistavěn osobní výtah. Ten bude přístupný z interiéru budovy. Starosta tento záměr vítá, zejména pro starší a imobilní občany je dnes návštěva vyšších pater úřadu velmi náročná.

Proběhne také rekonstrukce zahrady v mateřské škole na Lidické ulici. Stávající zpevněné plochy a mobiliář jsou opotřebované a stav chodníků už hraničí s ohrožením bezpečnosti.

Všechny tyto tři investice rada posunula do fáze, kdy se bude vybírat dodavatel.

### Louka v proluce

O kus dál je příprava Louky v proluce, tedy vítěze prvního ročníku PaRo z roku 2020. Zde už byl vybrán dodavatel. Podle místostarostky Michaely Žejškové se spíše než o stavbu jedná o demoliční práce – zbourána bude zídka z ulice Bílkova a celý takzvaný truhlík z žulových kvádrů. Na to pak navážou zahradnické úpravy a projekt bude dokončen v omezené podobě, na které se město dohodlo s iniciativou Zelená peřina, která za ním stojí.

### Konec Idyly

Po mnoha letech se rozhodl ukončit nájemní vztah s městem Nábytek Idyla, který sídlí ve spodní části budovy na ulici Kapitána Jaroše, kde má vyrůst nová knihovna. Uvolněné prostory si od dubna pronajme Mountfield, který sídlí v horní části budovy.

### Dotace z Jihomoravského kraje

Město podalo tradiční žádosti o každoroční dotace z Jihomoravského kraje. První se týká následné péče o zeleň, tedy podpory již vysazených porostů, druhý přispívá na údržbu cyklostezek.

Dále město žádá kraj o individuální dotaci na projekt Podnikni to. Ten by měl směřovat k podpoře lokálního podnikání a ve spolupráci s městem ho připravuje firma TJ Group. „Na rovinu říkám, že pokud bychm nebyli úspěšní se žádostí u kraje, nepředpokládám, že by to město financovalo ze svého rozpočtu,“ uvedl starosta Jaroslav Dohnálek.

### Dar dechovému orchestru

Městská rada schválila dar 15 tisíc korun letovické ZUŠ na oslavy 50. výročí Velkého dechového orchestru. Podle starosty se sice nejedná o městský soubor, ale je to významné těleso působící v regionu, které má evropské renomé a hrála a hraje v něm také nemálo boskovických muzikantů. A v Boskovicích také pravidelně účinkuje.

### Pandemická situace

Podle informací, které obdržela městská rada od jednatele nemocnice Dana Štěpánského, se ještě okolo 20. února příliš nelepšila situace v boskovické nemocnici. Hospitalizováno zde bylo přes třicet pacientů na běžném covidovém oddělení a čtyři pacienti s těžkým průběhem byli na jednotce intenzivní péče s řízenou plicní ventilací.

Po rozvolnění opatření se naopak výrazně zlepšila návštěvnost  sportovních a volnočasových aktivit v městských Službách a také návštěvnost akcí KZMB, především kina Panorama. „Na zimním stadionu narostla návštěvnost o 300 procent a do lázní už v sobotu jednu chvíli ani nepouštěli,“ popsal místostarosta Petr Malach. V kině byla kompletně vyprodaná dětská víkendová představení.

A do Boskovic se vrací i noční život. Podle starosty měla policie o víkendu plné ruce práce s návštěvníky oslavy v klubu Sklepy a v ranních hodinách zasahovala také u Jízdárny.

### Jednání o odkupu panského dvora

V zápise z předchozího jednání městské rady je popsáno, že vedení města znovu jednalo s podnikatelem Luďkem Řehořem o možném odkupu budovy panského dvora. Starosta Jaroslav Dohnálek upřesnil, že nejprve jednalo města přímo s luďkem Řehořem, poté ještě s Janem Tajovským z realitní kanceláře, která prodej budovy zprostředkovává. Na první schůzce byla požadovaná cena stanovená na 70 milionů korun, na druhé schůzce to bylo 45 milionů, ale část měla být kryta formou výměn. Zápis z rady konkrétně hovoří o zájmu o pozemky za nemocnicí, které se připravují pro obytnou výstavbu. Starosta se vyjádřil, že rada se dál záležitostí nezabývala a on sám by pro odkup budovy v tomto stavu za tuto částku ruku nezvedl.

### Boskovická koalice SPOLU

Starosta Jaroslav Dohnálek potvrdil, že v Boskovicích probíhají jednání o vzniku kandidátky SPOLU pro podzimní komunální volby. „Jednání probíhají, ale nejsou uzavřená,“ vyjádřil se k možné předvolební koalici a společné kandidátce stran ODS, KDU-ČSL a TOP 09. Ty ještě budou muset případnou dohodu samostatně schvalovat, takže představení finální podoby starosta předpokládá během dubna.

ČSSD bude kandidátní listinu schvalovat v polovině března, informoval místostarosta Petr Malach, který byl již schválen na pozici volebního lídra.