---
title: „S lezením se dá začít v každém věku. U dětí asi když začnou chodit."
cover-photo: https://i.ohlasy.info/i/0eeb2020.jpg
author: Tomáš Trumpeš
category: rozhovory
---

*Rozhovor s Lídou Živnou, spoluzakladatelkou spolku Polez s námi. O fungování spolku, podmínkách pro lezení v Boskovicích, o lezeckém sportu, jeho popularitě, přínosech a náročnosti.*

{% photo src="https://i.ohlasy.info/i/e9e2257a.jpg" author="Archiv Lídy Živné" %}

**Kdy váš oddíl vznikl a z jakého popudu?**

Spolek *Polez s námi* vznikl loni začátkem října, kdy jsme začali provozovat pravidelné lezení v tělocvičně na střední škole André Citroëna v Boskovicích. Oficiálně byl zapsán do rejstříku 8. října.

Důvodem založení byla snaha zprostředkovat zkušenost s lezením dětem z Boskovic a okolí a využít tak pro veřejnost novou stěnu, která ve škole vznikla v covidovém období. Oficiální spolek bylo nutné založit kvůli možnostem financování a podpory Českého horolezeckého svazu. 

**Kdo ho založil a kdo ho vede?**

Zakladatelé spolku jsou Jiřina Chlupová, Jiří Živný a já. Pondělní tréninky se mnou vede Aleš Ryšavý, středeční tréninky Petr Ondráček a Jana Ondráčková.

**Kolik vás dnes je a jaké jsou kapacity?**

V současné době vedeme 17 dětí. Jsme tak téměř na maximu kapacity, která je 20 dětí.

**Jak staré děti v oddílu máte? Kdy se dá s lezením začít?**

V oddílu máme děti od 5 do 14 let. S lezením se dá začít v každém věku. U dětí asi když začnou chodit. Pak je vhodné mít pro ně stěnu s velkým množstvím nízkých chytů.

**Kde a jak často se scházíte?**

Scházíme se dvakrát týdně v pondělí 15.30–16.30 a ve středu 18.00–19.00 na stěně v tělocvičně školy André Citroëna.

**Jaké podmínky pro lezení máte? Je stěna vyhovující?**

Jsme vděční, že máme kde lézt a že nám přátelské vedení školy umožnilo stěnu využívat. Stěna je ale navržená pro studenty starší 14 let a není tak úplně vyhovující pro mladší děti, které vedeme my. Mohlo by na ní být mnohem více lezeckých cest a chytů. Také výška stěny je pouze 7,30 metru. Průměrná výška lezeckých stěn je zhruba 12–16 metrů.

**Získali jste nějakou podporu pro začátek?**

Na začátku jsme neměli nic. Vybavení využíváme naše vlastní rodinné, další jsme si povypůjčovali od spřátelených rodin a od lezeckého oddílu Lezčata Kuřim. Koncem prosince jsme obdrželi dar od města ve výši 15 tisíc korun a dar od firmy Deas ve výši 5 tisíc korun. Tímto jim velmi děkujeme! Za tyto peníze jsme pořídili 3 lezecké úvazky, 3 páry lezeček, 4 jistítka gri-gri a 200 metrů fixního lana do tělocvičny.  Zbytek vybavení si dočasně a vděčně pronajímáme ve škole. 

Naším cílem je vrátit všechen vypůjčený materiál a vybavit oddíl vlastním. Hledáme proto případné sponzory, kteří by nás chtěli podpořit. Za každý finanční či materiálový dar budeme vděčni.

{% photo src="https://i.ohlasy.info/i/e017e396.jpg" author="Archiv Lídy Živné" %}

**Jaký je o lezení zájem?**

Lezení je v současné době velice atraktivní sport. Už se netýká jen úzké elity horolezců. Ne všichni se propracují k lezení venku na skalách, ale téměř všechny pobaví bezpečně si zalézt na umělé stěně s různými typy obtížnosti. Lidé ve městech chodí na stěnu i místo posilovny. Rodiny s dětmi si jdou o víkendu na stěnu zalézt, stejně tak jako nejeden senior. O lezení je v současné době velmi velký zájem.

Kapacita našeho kroužku se téměř celá naplnila, aniž by o nás někdo věděl. Jsem přesvědčena, že zájem o lezení v Boskovicích bude převyšovat naše současné možnosti.

**V čem je tenhle sport pro děti atraktivní a přínosný?**

Myslím, že takřka všechny děti mají od mala touhu po něčem lozit, dosáhnout dál a výš a rozvíjet se tak. Lezení je tak přirozenou pohybovou činností, která působí rovnoměrně na celé tělo. Využívá ruce, nohy, střed těla, tuží svaly a mysl. 

Ortopedové dnes doporučují lezení na skoliózu páteře nebo jako kompenzační cvičení pro sporty, kde je zátěž pouze jednostranná, například tenis.

**Měli byste zájem se rozvíjet a zvětšovat, kdyby byly možnosti?**

Jak už jsem zmínila, zájem veřejnosti je velký a určitě bychom se mohli dále rozrůstat. Potřebovali bychom však zlepšit podmínky materiální i personální. Získat vybavení a odpovídající zázemí, proškolit další instruktory, aby mohli vést další kroužky. Jeden dospělý instruktor může mít na starosti maximálně 5 svěřenců – taková jsou bezpečnostní pravidla. Do svých řad  bychom rádi uvítali další dospělé, kteří by měli zájem vést děti a ideálně mají už nějakou zkušenost s lezením.

{% photo src="https://i.ohlasy.info/i/7831b4d1.jpg" author="Archiv Lídy Živné" %}

**Jak náročný sport je to z hlediska výbavy? Potřebují si děti nakoupit vybavení?**

Výbavu pro lezení na umělé stěně tvoří lezecký úvazek (sedák), karabina, jistítko, lano a lezecké boty (lezečky), případně sada expresek (expreska = dvě karabiny spojené smyčkou).

Otázku výbavy jsme konzultovali s jinými lezeckými oddíly. Většina z nich zajišťuje pro své svěřence kompletní vybavení včetně lezeček, které jsou poměrně nákladné. Dětem roste rychle noha, proto po sobě děti v oddíle lezečky *dědí*. Ostatní nutné vybavení – sedáky, jistítka, karabiny, expresky a lana – by mělo procházet pravidelnými bezpečnostními revizemi, proto je také lepší mít je shromážděno v oddílu.

Děti navštěvující oddíl by tedy neměly (alespoň v začátcích) potřebovat vlastní vybavení.

**Plánujete i účast na nějakých soutěžích, nebo nějaké výjezdy někam?**

Nyní jsme úplně na začátku, učíme svoje svěřence se bezpečně jistit, lézt a zacházet s lezeckým vybavením. Přesto nevylučuji, že bychom se už letos na podzim nemohli poměřit v nějaké soutěži lezeckých oddílů z regionu.

Jak ale říkají v našem spřáteleném oddílu Lezčata Kuřim: „Našim cílem přesto není vychovávat vrcholové sportovce, ale lezce, pro které bude lezení zábava, koníček, životní styl či příležitost, jak se dostat na maximum svých možností."

**Budete v létě lézt venku? Nebo to je vlastně jiný sport či disciplína?**

Rádi bychom vzali naše děti i ven na skálu do Moravského Krasu, kde by měla probíhat část červnových tréninků. Zvažujeme také možnost uspořádání týdenního letního tábora, kde by se lezlo pouze venku.

**Jak byste ideálně viděli rozvoj lezeckého sportu v Boskovicích? Jak by to podle vás mohlo vypadat, kdyby zde byla hala s pořádnou stěnou?**

Myslím, že kdyby tady byla hala s pořádnou lezeckou stěnou, netýkalo by se to pouze lezeckého oddílu, ale i široké veřejnosti. Už nyní mám spoustu dotazů z řad dospělých, jak je možné se na stěnu dostat, aby si člověk mohl jen tak zalézt. Věřím, že by stěnu využívali jednotlivci, stejně jako rodiny s dětmi, volnočasové kroužky, oddíly a školy. Stala by se tak volnočasovou nabídkou města Boskovice i celého okresu Blansko, kde pořádná lezecká stěna pro veřejnost zatím chybí. V regionu Moravského Krasu, který vychovává velké lezce, paradoxně není jediné sportoviště, které by umožnilo zimní přípravu.