---
title: Kulturní výběr na září
cover-photo: https://i.ohlasy.info/i/77ae40ce.jpg
perex: Kulturní léto pomalu odchází a pozvolna uvolňuje místo kulturnímu podzimu. V září nás čeká jedna super stará filmová klasika, jeden dvoudenní hudební festival v Prostoru, jedno dětské divadlo, jedna opera, jedna cestovatelská přednáška v kině a ještě tradiční Husí slavnosti, kde vystoupí například Mňága a Žďorp.
author: David Liber
category: zpravodajství
---

*V září nás čeká fakt hodně velká spousta krásných koncertů. Jedna super stará filmová klasika, jeden dvoudenní hudební festival v Prostoru, jedno dětské divadlo, jedna opera, jedna cestovatelská přednáška v kině a nesmím zapomenout na tradiční Husí slavnosti, kde vystoupí například stará dobrá Mňága a Žďorp nebo třeba kapela Docuku. No prostě kulturní léto pomalu odchází a pozvolna uvolňuje místo kulturnímu podzimu.*

{% photo src="https://i.ohlasy.info/i/77ae40ce.jpg" caption="Hudebník Tomáš Vtípil zahraje na přelomu září a října na již tradičním minifestivalu Melomania" %}

### Lauren Henderson Quartet (USA/A/D/CZ)

*Zámecký skleník, 12. září 19.00*

Zpěvačka, která už poměrně zkušeně proplouvá vodami soulu, jazzu a fusionu okořeněného latinou. To je Lauren Henderson z amerického Massachusetts. Svoji hudbu staví na jazzu, zároveň se ale neustále opírá o temperamentní proud hudby karibské latiny, a to je třeba pro mě velice příjemné vybočení z jinak často fádního tvaru jazzového zpěvu, který dobře známe z boskovického cyklu Jazz and Blues ve skleníku nebo někde jinde v klasickém jazzovém klubu. Lauren má hudbu plnou vzrušujících synkop a polyrytmů, které vás – pokud budete chtít – dokážou zvednout ze židle. Lauren Henderson je už nějakou dobu Newyorčanka jak poleno, takže ji můžete slyšet v proslulých klubech jako třeba Blue Note, Birdland nebo Joe Pub. Kromě pianisty Waltera Phisbachera, který přijede společně s Lauren Henderson z Ameriky, jí tvoří rytmiku německý bubeník Ulf Stricker a náš český kontrabasista Petr Dvorský. 

### Lovec jelenů

*Kino Panorama, 15. září 19.30*

Výherce pěti Oscarů včetně Oscara za nejlepší film a režii se po 40 letech od premiéry vrací restaurovaný do kin. Kamarádi z pensylvánské ocelárny a vášniví lovci Mike (Robert De Niro), Nick (Christopher Walken) a Steven (John Savage) odjíždí bojovat do války ve Vietnamu. Film je intenzivní a drsný. Nabídne několik strhujících momentů při kterých vám budou stát chlupy na rukou a tuhnout krev v žilách. Pokud máte rádi válečné akční drama, tak je tento film právě pro vás, a pokud tomuto žánru úplně neholdujete, tak bych tomuto dílu dal i tak šanci, protože je to kvalitní kus kinematografie.

### FOLKS! Bára Zmeková 

*Prostor, 16. září 20.00*

Klavíristka, kytaristka, zpěvačka a hlavně písničkářka Bára Zmeková z Vršovic, která je pro mě specifická svými jemnými a zároveň výraznými hudebními polohami. V původní sestavě ji doprovázel bubeník a kontrabasista, což napomáhalo jazzovějšímu vyznění její hudby. Nyní hraje navíc se saxofonem, houslemi a akordeonem, což rázem dává Bářině hudbě širší paletu zvuků, kterou využívá výborně. Navíc nyní ještě doplňuje svoji muziku o prvky hudby elektronické. Bára zpívá česky a během koncertu a vlastně často i jednotlivých písní přebíhá mezi klasickým textem a zhudebněnou poezií. Za mě boskovický koncert měsíce jak víno, vřele doporučuji.

### Opera Torso

*Synagoga maior, 17. září 19.00*

Tohle je velká pecka. Autentická novobarokní opera v synagoze v podání opravdových profíků. Vystoupí Ensemble Damian, který se už od devadesátých let specializuje na autentickou interpretaci soudobé a a barokní hudby, tentokrát mají na programu operu Torso o dvanácti scénách.

### Ladislav Zibura – Prázdniny v Česku

*Kino Panorama, 21. září 17.00 a 20.00*

Ladislava Ziburu snad není třeba ani představovat. Nenapravitelný „trouble maker“, který se protlouká už pár let na svých cestách, ze kterých nám pak přinese řadu humorných příběhů formou svých knih a přednášek. Tentokrát ale svůj humorný cestopis pojal opravdu netradičně. Vydal se totiž na cestu po Čechách, Moravě a Slezsku ve srandovním bílém autíčku jakožto novopečený řidič. A jelikož je zážitek z jeho přednášek nepřenositelný, tak vám doporučuji třeba tuhle v boskovickém kině navštívit.  Slibuju vám, že si u toho náramně odpočinete. 

### Husí slavnosti 2022

*Letní kino, 22. září*

Rok se s rokem sešel a jsou tu opět Husí slavnosti, přátelé. Pozval bych vás zejména na kapelu Docuku, která hraje takový příjemný folk s lidovými motivy a hraje ho už léta, zároveň nejsou zas tak oposlouchaní jako třeba Fleret a Čechomor, což je fajn. Samozřejmě zmínit musím MIG 21 nebo třeba Bombarďáka. V neděli hudební program uzavírá Katarína Knechtová a také stará dobrá Mňága a Žďorp. Samozřejmost je tradiční husí menu všude možně po Boskovicích a následná soutěž o nejlepší husu. Jak říká mexický bard Ramiro Kaštyl: „Ať žijou všechny husy a hlavně slavnosti!“ 

### Divadlo Polárka: O hlupákovi, který nosí kožich

*Prostor, 29. září 18.00*

Loutková inscenace pro děti z produkce lektorů Malého vozu Divadla Polárka z Brna. Představení je volně inspirováno knihou Franka Tashlina Medvěd. 

### Melomania 2022

*Prostor, 30. září 20.00, 1.října 19.00*

A je tu opět boskovický svátek free jazzu, improvizace a alternativy! Tentokrát je akce rozdělena do dvou dnů. Festival nabízí hned několik hudebních ostrovů, které nám neortodoxním způsobem přináší aktuální intimní prožitek jednotlivých muzikantů na pódiu, kteří spolu tvoří atmosférický hudební celek. V pátek vystoupí elektroakustické duo Palagrachio, trio Žaneta Vítová / Radim Hanousek / Tomáš Vtípil a skupina experimentálního šansonu Rach. V sobotu se můžeme těšit na free improvizační trio Hrubý / Kalfus / Vološčuk (část kapely Limbo), magicky-noirová dvojice Není němý, kterou bych vyzdvihl z této partičky skupin asi nejvíce, a na závěr se představí prog-rock-jazzové trio Endemit. 

### Vertigo

*Letovice – kulturní dům, 30. září 19.30*

Koncert kapely Vertigo v čele s Dorotou Barovou, kterou můžete znát třeba z dua Tara Fuki, a Marcelem Bártou, který hraje snad úplně všude. Vystoupení proběhne v kulturním domě v Letovicích, což je skutečně výborná zpráva pro všechny letovické milovníky jazzu a alternativy. Kapela letos slaví 20 let na scéně. Poslední album „Daleko“ vyhrálo cenu Anděl stejně jako album Metamorphosis a album Vertigo quintet. Krom Barové a Bárty se kapela skladá z dalších skvostů české hudební scény. Na kontrabas hraje Rastislav Uhrík, Oskar Török hraje na trumpetu, Vojtěch Procházka na klavír a konečně Daniel Šoltis obstarává bicí nástroje.