---
title: Festival Boskovice oslaví 30. ročník. Už zná termín a první jména
cover-photo: https://i.ohlasy.info/i/7a31bfa3.jpg
perex: Jubilejní 30. ročník festivalu pro židovskou čtvrť Boskovice proběhne od čtvrtka 7. do neděle 10. července. Hlavní pořadatel akce pražský Unijazz kromě termínu představil první jména účinkujících.
author: Tomáš Trumpeš
category: zpravodajství
---

*Jubilejní 30. ročník festivalu pro židovskou čtvrť Boskovice proběhne od čtvrtka 7. do neděle 10. července. Hlavní pořadatel akce pražský Unijazz kromě termínu představil první jména účinkujících a běží už i zvýhodněný předprodej vstupenek.*

{% photo src="https://i.ohlasy.info/i/7a31bfa3.jpg" caption="Na festivalu vystoupí mimo jiné legenda české alternativní scény, kapela Už jsme doma" author="Tomáš Znamenáček" %}

Už potřicáté pozve Unijazz na začátku prázdnin milovníky letních festivalů do Boskovic na pestrou přehlídku hudby, divadel, filmů, výstav a dalších akcí. Právě svou multižánrovostí je boskovický festival pověstný – a pořadatelé jeho bohatou a pestrou historii dosavadních devětadvaceti ročníků dokládají i v několika nashromážděných číslech.

„První prázdninové dny v předchozích letech strávilo v malém moravském městě na 100 000 návštěvníků a takřka 6 000 umělců. Na akci s nezaměnitelnou atmosférou tak vystoupilo více než 1 150 hudebních projektů, odehrálo se více než 600 filmových projekcí, přes 300 divadelních představení, minimálně 150 výstav a výtvarných projektů, více než 120 autorských čtení a přednášek a stovky dalších doprovodných akcí,“ uvádí pražský Unijazz.

Současný hlavní dramaturg a koordinátor festivalového programu Antonín Kocábek připomíná, že dnes už zdaleka ne všichni, kdo festival připravují, u něj byli od úplných počátků. „Třicáté výročí pro nás tedy znamená zejména tradici a také zodpovědnost, která se s ní pojí – vůči jejím zakladatelům a samozřejmě i vůči všem návštěvníkům. Tímto bychom chtěli poděkovat všem těm, kteří se do Boskovic opakovaně vrací a tuto tradici nám tak pomáhají aktivně spoluvytvářet,“ říká Antonín Kocábek.

Festival Boskovice vznikl z iniciativy boskovických členů Unijazzu a jeho začátky jsme v minulosti probrali v rozhovorech s dlouholetým šéfem Unijazzu [Čestmírem Huňátem ](https://ohlasy.info/clanky/2017/05/rozhovor-hunat.html)a s jedním z místních aktivistů [Petrem Michálkem](https://ohlasy.info/clanky/2019/06/rozhovor-michalek.html).

### Boskovice 2022

Letošní program je opět koncipovaný tak, jak je pro festival Boskovice typické – neproběhne v uzavřeném areálu, ale naopak zavede návštěvníky na řadu míst ve městě, ať už do synagogy a ulic židovské čtvrti, na hrad, do skleníku v zámeckém parku, do amfiteátru letního kina či do muzea. 

„V rámci festivalového projektu Fokus se tentokrát napříč dramaturgií představí maďarská scéna a hlavní festivalový program, který nezapomíná ani na děti, jako vždy doplní řada doprovodných akcí – workshopů, komentovaných prohlídek či besed,“ popisují Kristýna Férová a Simona Kumpanová, které se starají o propagaci festivalu v médiích.

Pořadatelé postupně odtajňují první jména účinkujících a lze mezi nimi najít jak festivalové stálice, tak zcela nové tváře. Mezi ty první určitě patří především legendární kapela české alternativní scény Už jsme doma. Pozvání letos opět přijala i devítinásobná držitelka ceny Anděl Lenka Dusilová, které vystoupí za doprovodu brněnské skupiny Květy, rovněž patřící k festivalovému inventáři.

Boskovice letos navštíví také americká rocková formace Girls Against Boys, pro kterou to bude jedna z pouhých dvou českých zastávek na rozsáhlém evropském turné, kterým slaví rovněž své třicáté narozeniny. 

V kontrastu k těmto bouřlivákům nebude podle pořadatelů chybět ani celá řada akustické hudbě se věnujících interpretů, jako například jemně poetický písničkář Mirek Kemel se svým bandem.

„V programu budou mít své místo i další interpreti, jejichž historie se s tou festivalovou dlouhá léta protíná, jako jsou jazzově-taneční Oswald Schneider, nervní OTK nebo brněnská legenda Ještě jsme se nedohodli, ale zároveň zahrají i zcela současná a progresivní jména, jako jsou například olomoučtí Dirty Old Dogs, elektropopový projekt Léto s Monikou či mladí [něco něco](https://neconeco.bandcamp.com/), jejichž druhé album se opakovaně objevuje v nominacích na album loňského roku,“ představují hudební část programu pořadatelé.

Své výročí v rámci festivalu oslaví také česko-německá jazzová scéna, která už podvacáté svede na pódium hudebníky z obou zemí a i letos se návštěvníci mohou těšit na jejich speciální společný projekt připravený přímo pro festival. Výjimečnost takto pojaté jazzové scény v Boskovicích stvrzují i slova jejího spolupracovníka, hudebníka a pedagoga z Drážďan Hartmuta Dorschnera: „Už několikrát jsem měl možnost zúčastnit se jazzové scény v Boskovicích a poznal jsem řadu zajímavých českých hudebníků, se kterými dále spolupracuji. Jedná se bezpochyby o jeden z nejzajímavějších česko-německých projektů tohoto druhu, a to jak po umělecké, tak po dramaturgické stránce.“ 

V posledních letech je stále výraznější a viditelnější výtvarná část festivalu, o kterou pečuje kurátorka Helena Musilová a která vzniká ve spolupráci s boskovickým muzeem. Letos se návštěvníci mohou těšit třeba na výstavu děl malíře, grafika, kreslíře a pedagoga s hudební i literární minulostí Vladimíra Kokolii. Dále se prostřednictvím výběru z koláží a karikatur z celého jeho tvůrčího období představí příběh Adolfa Hoffmeistera, středoevropského intelektuála se silnými mravními a etickými zásadami. 

Už neodmyslitelnou součástí festivalové nabídky jsou v posledních letech také exteriérové výtvarné instalace. V rámci nich představí svou aktuální tvorbu vycházející ze street artu slovenský výtvarník Erik Binder, další práce deseti výtvarníků vzniknou přímo na místě, bezprostředně před festivalem inspirované aktuální atmosférou.

Divadelní představení pro děti i dospělé, open-air i v interiéru, doplněná dílnami a besedami s tvůrci – takové nabídky se na festivalu opět dočkají příznivci divadla. Jednou z prvních potvrzených inscenací je autorská, rodinná i firemní tragikomedie skupiny Akolektiv Helmut s názvem Lidé v situaci.

Za filmovou dramaturgií najdeme jednoho z těch, který stojí u festivalu od počátečních ročníků – Petra Michálka. Filmový program letos opět nabídne od ranních až do pozdních večerních hodin celovečerní evropské, studentské i dokumentární filmy. Každoroční filmový profil se letos zaměří na tvorbu Ivana Passera, režiséra a scénáristy Československé nové vlny šedesátých let.

### Vstupenky

Aktuálně probíhá druhá vlna předprodeje vstupenek, v rámci které si permanentku můžete koupit za 800 korun, se studentskou slevou za 600 korun. Předprodejí běží v sítích [smsticket](https://www.smsticket.cz/vstupenky/27108-boskovice-2022-festival-pro-zidovskou-ctvrt) a [GoOut](https://goout.net/cs/listky/festival-boskovice-2022/unml/), případně v boskovickém Městském informačním centru na Masarykově náměstí. I v roce 2022 platí volný vstup pro děti do 12 let v doprovodu rodičů.