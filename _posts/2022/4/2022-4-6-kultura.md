---
title: Kulturní výběr na duben
cover-photo: https://i.ohlasy.info/i/e98b8f81.png
perex: Autor kulturního výběru David Liber byl sám dost zahlcen probouzením kultury z pandemického a koneckonců i obyčejného zimního spánku. Dubnový výběr je ale nakonec tu.
category: zpravodajství
author: David Liber
---

*Dubnový výběr je tu. Tentokrát dost pozdě, ale přece. Pozdní vydání výběru u mě způsobilo mimo jiné pozvolné probouzení kultury z pandemického a koneckonců i obyčejného každoročního zimního spánku. Tentokrát bych vás rád pozval na oslavy kulatého výročí města Boskovice, které proběhnou například formou přednášek o Karlu Absolonovi a Josefovi Augustovi a vystoupením folklorní taneční skupiny Velen. Za zmínku stojí také další díl koncertního cyklu FOLKS! a rockový koncert v sokolovně. Proběhnou taky další Ohlasy naživo.*

{% photo src="https://i.ohlasy.info/i/e98b8f81.png" caption="Marek Bělohlávek: Euforia (výřez)" author="Marek Bělohlávek" %}

### Memoriál Karla Absolona a Josefa Augusty k oslavám 800 let města Boskovice

*Zámecký skleník, 6. 4., 15.00*

Karel Absolon a Josef Augusta jsou rozhodně nezapomenutelné osobnosti města Boskovice. I když o tom třeba ani nevíte, tak odkaz Absolona a Augusty dobře znáte. Ať už vzpomenu třeba na film Cesta do Pravěku od Karla Zemana, nebo třeba na výzkum Moravského krasu a Věstonické venuše. Všude tam zanechali pánové svůj odkaz. Oba zmínění absolvovali boskovické gymnázium a zapsali se také jako boskovičtí patrioti známí ve světě. Memoriál bude tedy pochopitelně věnován připomínce odkazu Absolona a Augusty. Můžete navštívit řadu přednášek věnovaných jednotlivým okruhům. Vystoupí Petr Kostrhun, který je znalcem díra Karla Absolona, a Václav Ziegler, který je jedním z bývalých žáků pana Augusty. Můžeme se těšit také na vystoupení ředitele KZMB Ondřeje Dostála, který vystoupí s přednáškou s názvem Po čem to vlastně šlapeme aneb představení geologického vývoje města Boskovice.

### Ohlasy naživo s reportérem Vojtěchem Boháčem (Voxpot)

*Prostor, 6. 4. 19.00*

A je tu další díl Ohlasů naživo. Tentokrát nás čeká rozhovor a následná beseda s Vojtěchem Boháčem z Voxpotu. Pokud někomu činnost tohoto novináře unikla, tak Vojtěch působil jako válečný reportér v prvních dnech války na Ukrajině. Zajímavé je, že na Ukrajinu odjel ještě před začátkem ruské invaze, protože byl přesvědčený, že k ní dojde. Nyní máme tu jedinečnou příležitost vyslechnout si Vojtěchovy postřehy a prožitky z jeho práce na válečné frontě ještě před tím, než se vrátí na Ukrajinu. Kromě rozhovoru a následné diskuze bude představen krátký dokument Obrana Kyjeva. Ten zachycuje právě první dva týdny invaze. Výtěžek ze vstupného půjde na činnost Voxpotu.

### Utéct

*Kino Panorama, 6.4 20.00*

A máme tu další filmový klub. Tentokrát nám dramaturgové kina nabízejí snímek Utéct, který popisuje příběh muže vystupujícího pod pseudonymem Amina Nawabi – uznávaného akademika, který zápasí s bolestivým tajemstvím, skrývaným už dvacet let. O svůj příběh se podělí s režisérem Jonasem Poherem Rasmussenem. Ten pomocí animace vypráví jeho příběh, který je plný sebepoznání a tvrdé životní pravdy. Film byl nominovaný na Oscary.

### FOLKS! Alen & Nauzea Orchestra

*Prostor, 8. 4. 20.00*

A je tu další FOLKS!. Multižánrový koncertní seriál tentokrát nabízí koncert kapely Nauzea Orchestra, která už se na české alternativní hudební scéně pohybuje nějaký pátek. Prošla si mnohými proměnami od postindustriální hudby přes country a písničkařství až k, řekl bych, bigbítovému pojetí alternativního elektronického folku. Dále vystoupí samozřejmě naše Alenka, se kterou hraju na basu a doprovázím ji s výborným bubeníkem Matyášem Höklem. Alen vydala album [Až se řeky vylijí z břehů](https://ohlasy.info/clanky/2020/07/rozhovor-alen.html) a nyní chystá nové solové album, které jí produkuje nejvyšší jihomoravský zpěvák Martin Kyšperský. Na dlouho očekávanou kapelní desku si budou muset fanoušci bohužel stále ještě počkat.

### Drive My Car

*Kino Panorama, 20\. 4. 19.30*

Tento měsíc je filmový klub fakt našlapaný. Po snímku Utéct nás čeká filmová adaptace povídky Harukiho Murakamiho, která se stala celosvětovou senzací. Získala řadu ocenění, včetně ceny za nejlepší scénář v Cannes, Zlatého glóbu a čtyř nominací na Oscara, mimo jiné i za nejlepší film a režii. Snímek se točí kolem Júsuke Kafuku – slavného herce a režiséra, který se vyžívá v řízení svého červeného Saabu 900. Během angažmá na festivalu v Hirošimě musí tuto radost nedobrovolně přenechat mladé málomluvné řidičce Misaki. Co se během jejich jízd v autě stane?

### Mad in the Jungle #1

*Prostor, 22. 4. 20.00*

V Prostoru nám nachystali nový cyklus elektronické hudby. Konceptem by se měly večery přiklánět spíše k jamajské hudbě, to znamená zejména reggae a přidružené styly. Vystoupí místní i přespolní DJs jako třeba Luiggi Puccato, Áma, Zmatek a stále utajený headliner. 

### Benefiční koncert pro Ukrajinu – Jiří Stivín + Irena & Vojtěch Havlovi

*Evangelický kostel, 28. 4. 19.00*

A je tady také benefiční koncert pro Ukrajinu, který proběhne v evangelickém kostele. Vystoupí boskovičtí manželé Irena a Vojtěch Havlovi, kteří jsou ve svém běžném tvaru už poměrně známí. [Vyhráli Českého lva za hudbu k filmu Křižáček](https://ohlasy.info/clanky/2018/04/rozhovor-havlovi.html) a etablovali se tím nezapomenutelně ve světě artové filmové hudby. Ovšem co mě opravdu překvapilo, je spojení manželů Havlových s jazzmanem Jiřím Stivínem. Tento opravdu pozoruhodný mix může nabídnout netradiční hudební pohledy a situace, které se nikdy nemusí opakovat. Výtěžek z koncertu půjde na podporu ukrajinských uprchlíků, kteří v těchto dnech putují na území Česka.

### The Infamous HER (USA) / Vlasta Šafařík TRIO (CZ)

*Sokolovna, 29. 4., 19.00*

Z dílny KZMB tu máme rockový večer. Vystoupí americká kapela The Infamous HER, která hraje poctivý americký moderní rock střihnutý elektro-heavy-popem. Zpěvačka Monique Staffile a její kytarista a výkonný producent Caleb Sherman spojili síly v Brooklynu, odkud brzy zahájili své vítězné světové turné. The Infamous HER je pořádný klubový nářez, který sokolovna umí bezpochyby nabídnout. Koncert doplní lokální umělec Vlasťa Šafařík se svým triem, který se představí v divokých polohách písní Jimiho Hendrixe, Black Pumas a Billa Crosbyho, nebo klidnějších polohách Nicka Cavea. Vlasťu taky doprovázím na basu s bubeníkem Matyášem Höklem. Přijďte si zažít specifickou atmosféru sokolovny v klubovém nastavení, které vymyslel dramaturg Ivoš Legner. Stojí to za to!

### Výstava Marka Bělohlávka: Jdu s kůží natrh jsem její cíp

*Prostor, 29. 4., 18.00*

Marek Bělohlávek je výtvarník, hudebník a pedagog. V Prostoru zahájí výstavu svých kresebných deníků a dřevořezů, které vychází z tradice umělce Albrechta Dürera. Nebude chybět ani jeho vlastní hudební produkce. Ve svém díle se zabývá zejména konzumem, všedností a banalitou, často zobrazuje niterné prožitky a vzpomínky. Další den bude od 10.00 dopoledne následovat workshop, který patří k výstavě. 

### Velen Boskovice – 70. výročí k oslavám 800 let města Boskovice

*Sokolovna, 30. 4., 15.00*

Oslava výročí 70. let folklorního souboru Velen. Soubor prezentuje hudební písňový a taneční folklor z boskovické oblasti Drahanské vrchoviny, Malé Hané i Horácka – z východní části Českomoravské vrchoviny. Oslava je součástí oslavy 800 let města Boskovice.