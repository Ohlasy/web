---
title: "Sokolové mají dluhy. Město pátrá po dalších kostlivcích"
perex: "Město by mělo převzít boskovickou sokolovnu od 1. ledna. Ukázalo se ale, že bude nutné řešit také nemalé dluhy na energiích."
cover-photo: https://i.ohlasy.info/6LG5oWi.jpg
author: Marek Osouch
category: zpravodajství
tags: investice sokolovna
---

*Od ledna příštího roku by měla být boskovická sokolovna v rukou města. Aktivní kroky k tomu vedení Boskovic činí od jara, až teď na podzim ale sokolové přišli s tím, že mají dluhy – nejméně 200 tisíc. Radnice pátrá i po dalších možných nezaplacených fakturách.*

{% photo src="https://i.ohlasy.info/6LG5oWi.jpg" author="Marek Osouch" %}

Převod sokolovny do majetku města šel doposud celkem hladce.  Na jaře schválili bezúplatný převod boskovičtí sokolové, v červnu poté zastupitelé a koncem října už radní schválili darovací smlouvu. Krátce na to ale přišli sokolové na město se vzkazem: Máme dluhy, potřebujeme pomoc. „Sokol Boskovice podal dne 27. října žádost o poskytnutí mimořádného příspěvku nebo daru ve výši 200 tisíc korun na dokrytí úhrady plynu a elektřiny,“ uvedla starostka Boskovic Hana Nedomová (ČSSD). Vedení Boskovic si vyžádalo fakturu a zjistilo, že se jedná o nedoplatek za plyn, na které stojí částka necelých 120 tisíc korun. U zbylých 80 tisíc tak může jít o upomínky za neplacení, protože samotní sokolové mluvili o částce 200 tisíc.

Jednatel boskovického Sokola Karel Malach nechtěl situace kolem nedoplatků nijak komentovat. Sdílnější byl starosta Sokola v Boskovicích Libor Molt. „Vypadly nám nějaké akce, také taneční, takže příjmy, se kterými jsme počítali, nejsou. Požádali jsme proto město, že to chceme nějak společně rozumně vyřešit. Možná jsme to mohli městu říct o jeden nebo dva měsíc dříve. Je to částka do 200 tisíc,“ sdělil. Odmítl však, že by se jednalo o nedoplatky ještě z roku 2015, jak redakci řeklo několik zastupitelů, kteří tuto informaci měli od starostky. Ta dluh ve svém vyjádření pro Ohlasy nijak časově nespecifikovala. „Dále máme informace o tom, že nebudou schopni plnit zcela finanční závazky spojené s úhradu záloh na plyn a elektřinu do konce roku 2016,“ doplnila boskovická starostka.

Boskovičtí úředníci a právníci tak v těchto dnech prohlížejí další dokumenty a faktury z účetnictví boskovického Sokola a zkoumají, zda tam nenajdou ještě nějaké nedoplatky a dluhy, které by mohly ohrozit převzetí sokolovny. Zatím tak na radnici leží jedna žádost o mimořádný příspěvek 200 tisíc korun, který by měl z městského rozpočtu uhradit dluh sokolů. Nejprve ho ale musí schválit zastupitelstvo, které se na svém pravidelném zasedání sejde až za měsíc.

Prosincové zasedání zastupitelstva bude také schvalovat definitivní převod sokolovny na město; darovací smlouvu musí ještě schválit také orgány Sokola v Praze. O problémech s nedoplatky už  starostka informovala boskovické zastupitele. „Paní starostka nám řekla, že je to pro ni velikým zklamáním, že s tím přišli až teď,“ okomentoval situaci zastupitel za sdružení Sportovci Boskovice Jiří Pevný.

Pokud vše projde, jak má, bude sokolovna v rukou města od začátku příštího roku. Prvních šest měsíců příštího roku bude otevřená, protože sokolové už mají na toto období naplánované akce. S koncem června by se ovšem sokolovna měla uzavřít a měly by začít opravy podlah nebo přísálí s barem za zhruba dva miliony korun. Dalších zhruba 2,6 milionu korun dá do sokolovny v příštím roce městská příspěvková organizace KZMB, která se bude o budovu starat; peníze přijdou na koupi nových židlí a stolů a celkově na převzetí provozu. V dalších letech se počítá s provozními náklady zhruba jeden milion korun ročně, a tedy i se zvýšením rozpočtu KZMB o tuto částku.

Sokolové poté budou mít v budově i nadále kancelář. Budou moci pořádat v budově deset akcí v roce a na svou zájmovou činnost mají vyhrazených dvanáct hodin týdně, za což nebudou platit městu nájem, ale pouze provozní náklady po dohodě s KZMB.
