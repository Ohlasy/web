---
title: Gianniho kulturní výběr na prosinec
perex: Nová podoba kulturní rubriky přináší několik tipů na zajímavé akce v regionu, které by bylo škoda minout.
author: Jan Bařinka
cover-photo: https://i.ohlasy.info/i/znykas1.jpg
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

### Minus123minut: Comeback Tour 2016

*Zámecký skleník Boskovice, 3. prosince 20:00*

Obnovení této kapely, i když s mírně pozměněnou sestavou i názvem, je pro českou hudební scénu jistě velkou událostí, o to více můžeme mít radost, že v rámci svého prvního turné po osmileté pauze Minus123minut zavítají i do Boskovic. V jejich hudbě se mísí především prvky blues, soulu a funku, přičemž výsledek je zvukově charakteristický a především kompozičně neotřelý a překvapující. Na koncertě v boskovickém zámeckém skleníku s nimi navíc jako host vystoupí slovenský zpěvák a skladatel Peter Aristone, který v minulosti spolupracoval například s Jamesem Deanem Bradfieldem z Manic Street Preachers nebo s bývalou členkou skupiny Spice Girls Mel C. Po koncertě bude následovat afterparty s regionální rockovou kapelou Třetí zuby.

### Vlasta Redl & Kapela

*Sokolovna Boskovice, 16. prosince 19:00*

Podobně jako v loňském roce, i tentokrát KZMB v rámci svého vánočního koncertu vsadila na folkovou hudbu s východisky v moravském folkloru. Po loňském koncertu Jiřího Pavlicy a Hradišťanu letos v Sokolovně vystoupí Vlasta Redl s kapelou. Tento zpěvák, textař, skladatel a multiinstrumentalista se na pódiích objevuje už od poloviny sedmdesátých let, má za sebou bohatou spolupráci například se skupinou Fleret nebo se Slávkem Janouškem a Jaroslavem Samsonem Lenkem, působil ve skupinách Naše nová kapela, Každý den jinak nebo AG Flek, kterážto skupina má shodou okolností na svém kontě společnou desku právě i s Hradišťanem.

### Silver Band Revival koncert a vzpomínkový večer

*Turbína, 9. prosince 21:00*

9\. prosince budeme mít možnost zavzpomínat na [v červenci zesnulého Pavla Silvera Koudelku](http://www.ohlasy.info/clanky/2016/07/nekrolog-silver.html) a jeho legendární S-Band. Tato kapela představovala jeden z nejvýraznějších rockových počinů v našem regionu a dá se říct, že jeho hranice svým významem daleko přesáhla. V posledních letech ještě Silveři zvládli odehrát několik koncertů například v Rájci-Jestřebí nebo ve Voděradech. Velkou diskusi vzbudil jejich plánovaný koncert v červnu 2015 v boskovickém letním kině, a to proto, že [nebyl z rozhodnutí boskovické městské rady povolen](http://www.ohlasy.info/clanky/2015/06/silveri-nebudou.html). Součástí vzpomínkového večera na Turbíně bude revivalový koncert, v rámci kterého zazní nejslavnější skladby Silverů, spousta dalších jejich písní zazní reprodukovaně ze záznamu.

### Předvánoční Znouzectnost

*Hudební klub Sklepy, 16. prosince 21:00*

Téměř přesně po roce se do hudebního klubu Sklepy vrací plzeňská legendární punk-rocková kapela Znouzectnost. Koncert se koná v rámci turné k 30. výročí prvního vystoupení kapely, přičemž koncerty většinou bývají průřezem písní z celé její kariéry. Znouzectnost má v Boskovicích širokou fanouškovskou základnu, jejich originální písně si postupně zvládají oblíbit mladší a mladší posluchači. Poslední album s názvem Beat Simplicitas vyšlo před dvěma lety, necháme se tedy překvapit, zda budou skladby z něj převažovat, nebo zda se tentokrát dočkáme spíše starších věcí. Ještě předtím, než nastoupí celá kapela, představí se se svým sólovým programem jeden z jejích členů, vystupující pod přezdívkou Déma.

### Irena a Vojtěch Havlovi: Vánoční hvězda

*Muzeum regionu Boskovicka, 20. prosince 19:00*

Tato manželská dvojice alternativních multiinstrumentalistů je boskovickým posluchačům většinou dobře známá. Od poloviny osmdesátých let mají manželé Havlovi za sebou obrovské množství projektů kombinujících nejenom evropskou klasickou hudbu od renesance až po současnost, ale například i prvky lidové hudby indické. Jejich hudba je charakteristická neortodoxními hudebními postupy a především netradičními interpretačními technikami. Za svou kariéru spolupracovali s takovými jmény, jakými jsou flétnista Jiří Stivín, kytarista Tony Ackerman, písničkář Oldřich Janota nebo výtvarník Radek Pilař. Na vánočním koncertě v Muzeu regionu Boskovicka představí své nové skladby pro piano a čtyřruční piano, chybět nebudou ani vánoční písně a koledy pro zpěv, violy da gamba, tibetské mísy a zvonky.

### Adventní koncerty v Boskovicích

*Evangelický kostel Boskovice, 4. prosince a 11. prosince 18:00, 18. prosince 15:00 a 18:00*

Stejně jako loni i letos boskovičtí evangelíci ve spolupráci s Gymnáziem Boskovice připravili sérii adventních koncertů. Varhanní koncert Hany Kaslové Ryšavé se konal již v listopadu, na prosinec připadají ostatní tři. V neděli 4. prosince se představí Brněnský ekumenický sbor pod vedením Luboše Rause, v neděli 11. prosince pak původem boskovická flétnistka Michaela Koudelková s polským souborem Sine Nomine Ensemble. Vrcholem celé série je koncert gymnaziálního pěveckého sboru Nota, který tentokrát kromě vánočních písní a koled připravil Missu brevis ex A Jiřího Ignáce Linka. Výtěžek koncertů letos podpoří iniciativu usilující o pořízení koncertního piana do evangelického kostela.

### Adventní koncerty v Kunštátě

*Státní zámek Kunštát, 4., 11. a 18. prosince 15:00*

Cyklus adventních koncertů připravili také na zámku v Kunštátě. V neděli 4. prosince vystoupí violoncellistky Natálie Ardaševová a Petra Machková Čadová, v neděli 11. prosince se s hudbou mistrů baroka a klasicismu představí flétnistka Mariia Mikhaillova, hobojistka Yelyzaveta Sukhyna a kytaristé Miloš Pernica a Libor Janeček. V neděli 18. prosince vystoupí mistr starých nástrojů Karel Fleischlinger společně se zpěvačkou Monikou Dopitovou.

### Michael V.: Viktory Show Live

*Hudební klub Sklepy, 10. prosince 21:00*

Na závěr si dovolím propagovat akci, jejímž jsem sám pořadatelem. U příležitosti svých narozenin jsem se rozhodl na Sklepy pozvat Michaela Viktoříka, známého také jako DJ Vrtulník, Majkl Ví, případně jednoduše Michael V., s jeho diskotékovým programem s názvem Viktory Show Live. Michael V. je zakládajícím členem kapely J.A.R., hrál důležitou roli při formování rapové scény u nás, po sametové revoluci jsme měli možnost jeho zábavné skeče vidět na televizních obrazovkách, v současnosti vysílá vlastní hudebně-zábavný pořad na Color Music Radiu. Na Sklepy přiveze hudební výběr od rapu, funku, R&B a soulu až k rocku a rock’n’rollu od 60. let až po současnost, to vše proloženo vlastním komentářem, vyznačujícím se především osobitým a často nekorektním humorem.

### Další zajímavé akce

Improzápas LÍSKY vs. ALL IMP – Kino Panorama, 2. prosince 19:30; Pořad Dopis pro tebe Miroslava Gabriela Částka – Orlovna Boskovice, 3. prosince 16:00; Vánoční koncert sborů Janáček, Tacet a Cantamus – Zámecký skleník, 4. prosince 17:00; Do kina Naslepo – Kino Panorama, 5. prosince 19:30; Pálava – kraj Věstonické venuše (vernisáž) – Muzeum regionu Boskovicka, 7. prosince 16:30; Promítání FK Gymbos: Vražedná pole na Srí Lance – Hudební klub Sklepy, 7. prosince 18:00; Boskovický betlém Jaroslava Koutného – Muzeum regionu Boskovicka, 8. prosince 16:00; XIX. vánoční jarmark – Masarykovo náměstí Boskovice, 9. a 10. prosince 9:00; Karel Kocůrek: Japonsko (cestovatelská beseda) – Kino Boskovice, 12. prosince 18:00; Silvestrovské promítání – Před zámeckým skleníkem, 31. prosince 17:00
