---
title: Zpravodajský přehled za říjen
perex: Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v říjnu na Boskovicku událo.
cover-photo: http://i.imgur.com/vpvVIjRl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v říjnu na Boskovicku událo.*

Blanenský okrsek si zvolil novou senátorku. Stala se jí dosavadní boskovická místostarostka [Jaromíra Vítková](http://www.ohlasy.info/clanky/2016/10/rozhovor-vitkova.html) (KDU-ČSL), která zvítězila už v prvním kole voleb a v tom druhém porazila svého protikandidáta [Jana Machače](http://www.ohlasy.info/clanky/2016/10/rozhovor-machac.html) v poměru 61 : 39.

Boskovice tudíž čeká [změna na postu místostarostky](http://www.ohlasy.info/clanky/2016/10/mistostarostka-hamalova.html), neboť Jaromíra Vítková se chce plně věnovat své nové senátorské funkci. Ponechá si zastupitelský mandát a post radní, křeslo místostarostky se uvolnilo pro dosavadní ředitelku muzea a radní za KDU-ČSL Dagmar Hamalovou. Ta by se měla funkce ujmout od 1. ledna. Nového ředitele tak bude hledat také Muzeum regionu Boskovicka.

Nečekaný [výsledek přinesly krajské volby](http://www.ohlasy.info/clanky/2016/10/vysledky-voleb.html), ve kterých propadla sociální demokracie vedená hejtmanem Michalem Haškem. Vítězem se stalo hnutí ANO, které nakonec [uzavřelo koalici](http://www.ohlasy.info/clanky/2016/10/krajska-koalice.html) právě s poraženou ČSSD, s TOP 09 a Žít Brno a se Starosty. Novým hejtmanem bude Bohumil Šimek. Stranou nového vedení kraje zůstali překvapivě lidovci, kteří ve volbách skončili druzí a usilovali nejprve o hejtmanský post.

Jediný krajský mandát ze všech politiků z Boskovicka získala rovněž Jaromíra Vítková, která však v krajském zastupitelstvu usedne v opoziční lavici.

V polovině volebního období se ocitla vedení našich radnic. Čas na [inventuru programového prohlášení](http://www.ohlasy.info/clanky/2016/10/inventura-koalice.html) využil náš redaktor Marek Osouch.

Boskovická [solární elektrárna opět funguje](http://www.ohlasy.info/clanky/2016/10/elektrarna-funguje.html). A ponese městskému rozpočtu znovu peníze. Město souhlasilo s uzavřením nájemní smlouvy s novým vlastníkem panelů, kterým se na jaře stala firma Solar Global. Každý rok z ní přiteče do městské kasy 250 tisíc korun.

Městská rada schválila [návrh smlouvy o převzetí sokolovny](http://blanensky.denik.cz/zpravy_region/radni-schvalili-bezplatny-prevod-boskovicke-sokolovny-hodnota-daru-21-milionu-20161027.html). Tu by měla od začátku roku 2017 provozovat Kulturní zařízení, od července do prosince pak bude sokolovna uzavřena a bude zde probíhat částečná rekonstrukce přízemí, aby se zde od roku 2018 mohly konat kulturní akce. Kompletní rekonstrukce interiérů by měla proběhnout za tři až pět let.

Dotaci na [přístavbu Mateřské školy na Bílkově ulici](http://www.ohlasy.info/clanky/2016/02/pristavba-ms.html) nakonec získaly Boskovice z Integrovaného regionálního operačního programu. Celkové náklady na stavbu činí přes 26 milionů, dotace pokryjí celkem 90 procent. V přístavbě vzniknou dvě třídy s kapacitou 48 dětí.

Další dotaci ve výši 795 tisíc korun získalo město na [vybudování sněžné jámy](http://blanensky.denik.cz/zpravy_region/boskovicti-postavi-sneznou-jamu-na-zimnim-stadionu-20161027.html) na zimním stadionu. Celkové náklady budou činit přes 1,6 milionu korun, sněžná jáma bude sloužit k ukládání skrývky. Led seškrábaný rolbou se totiž nesmí z ekologických důvodů vyvážet do říčky Bělé.

Město si nechalo vypracovat vyhledávací studii, která řeší obchvat města směrem na Jevíčko. Studie předkládá tři varianty řešení. K tématu se podrobněji vrátíme.

Občané Boskovic projevili velmi malý zájem o možnost vyjádřit své připomínky a podněty k rozpočtu města na příští rok. Podle starostky Hany Nedomové je to projev důvěry, kterou občané mají ve vedení města, na kterém rozhodování ponechávají.

Název pro novou ulici za nemocnicí hledá radnice formou ankety, která běží na [městských webových stránkách](http://boskovice.cz/) do 6. listopadu. Nejvíce hlasů zatím sbírají názvy Luční, Pod Šibeniční horkou a Za Nemocnicí. Výsledek projedná prosincové zastupitelstvo.

Byla zahájena [rekonstrukce hlediště](https://www.facebook.com/ohlasy/posts/1113523602035087) letního kina.

V nakladatelství Albert vyšla kniha o malíři Františku Řehořkovi. Majitel nakladatelství Albert František Šalé připravil knihu ve spolupráci s kolektivem autorů, který tvořili Petr Vítámvás, Jaroslav Švec, Vladimír Řehořek (syn Františka Řehořka), Eva Hercogová (dcera Františka Řehořka), Ilona Tunklová a Markéta Tobolová.

Husí slavnosti letos navštívilo více než 11 tisíc lidí.

V Mladkově byl slavnostně posvěcen [obnovený kříž „U Mazalů“](http://boskovice.cz/slavnostni-posveceni-krize-v-mladkove/d-29363/p1=1019). Stojí zde od roku 1826.

V Letovicích odhalili [bustu prezidenta Václava Havla](http://www.havelvletovicich.cz/). Stalo se tak u příležitosti jeho nedožitých 80. narozenin a zároveň 80. výročí povýšení Letovic na město.
