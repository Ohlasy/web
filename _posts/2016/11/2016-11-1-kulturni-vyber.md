---
title: Gianniho kulturní výběr
perex: Koncert Visacího zámku a Vypsané fiXy, adventní koncerty, množství klubových akcí, cestovatelské i jiné přednášky a besedy, vernisáže výstav – z toho všeho si můžou zájemci o kulturní dění v našem regionu v listopadu vybírat.
cover-photo: http://i.imgur.com/eWNzGtGl.jpg
author: Jan Bařinka
category: zpravodajství
tags: kultura
---

*Koncert Visacího zámku a Vypsané fiXy, adventní koncerty, množství klubových akcí, cestovatelské i jiné přednášky a besedy, vernisáže výstav – z toho všeho si můžou zájemci o kulturní dění v našem regionu v listopadu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Listopadový hudební program je žánrově velmi rozmanitý. První hudební akcí, kterou můžeme navštívit, bude ve středu 2. listopadu Španělská romance v kulturním domě v Letovicích. Na vihuelu a barokní kytaru zahraje Karel Fleischlinger, zazpívá Monika Kanioková.

Legendární pražská punková kapela Visací zámek spolu s pardubickou Vypsanou fiXou navštíví v rámci společného turné v sobotu 5. listopadu boskovickou sokolovnu. Neděle 6. listopadu se ponese v rytmu gospelu, v kostele sv. Stanislava v Kunštátě zazpívá pěvecký sbor Brno Gospel Choir. Kdo má rád dechovku, jistě si ve středu 9. listopadu nenechá ujít Posezení s Boskovickou kapelou v boskovickém zámeckém skleníku.

Crossoverové hudby se dočkáme v sobotu 12. listopadu na Sklepech, vystoupí kapela IQ Opice z Kojetína a zlínský rap-rockový projekt Szkrat. Ve stejný den navštíví kulturní dům v Letovicích český pop a country zpěvák Jakub Smolík s kapelou.

V neděli 13. listopadu na Koncertě k svátku sv. Cecílie zazní skladby starých mistrů v podání žáků a učitelů ZUŠ Velké Opatovice. Koncert se koná ve velkoopatovickém kostele sv. Jiří. Na stejném místě se program zopakuje ještě 27. listopadu, tentokrát v rámci koncertu adventního.

Dva koncerty jsou v listopadu připraveny také pro posluchače jazzu. Tím prvním bude vystoupení australsko-českého Ingrid James Bandu ve středu 16. listopadu v boskovickém zámeckém skleníku, druhým je koncert letovické kapely Jazzulátka v pátek 25. listopadu v koncertním sále ZUŠ v Letovicích.

Páteční večer 18. listopadu se můžeme na Sklepech zaposlouchat do kytarové hudby, zahrát přijede kapela Citizen 37 z České Třebové a indie písničkář FUZZY 2102 z Litomyšle. V sobotu 19. listopadu se na témže místě vrátíme do let minulých, večerem s názvem Oldies Night budou hudební selekcí provázet Gianni_B a Pluvio.

V úterý 22. listopadu se v rámci Kruhu přátel hudby v zámeckém skleníku představí kontrabasista Petr Vašinka, o den později se na stejném místě dočkáme dalšího vydání písničkářské akce s názvem Open Mic, tentokrát již podevatenácté.

Ještě jednou se můžeme v listopadu vrátit k melodickému punku, a to v pátek 25. listopadu, kdy v hudebním klubu Sklepy vystoupí kapely Peshata a Covers for Lovers. Kdo dává přednost hudbě elektronické, navštíví Sklepy o den později, kdy zde bude znít hardtek a drum’n’bass na akci s názvem Go Hard or Go Home.

Na 27. listopad letos připadá první adventní neděle, na prvním z adventních koncertů v boskovickém evangelickém kostele vystoupí varhanistka Hana Kaslová Ryšavá.

### Divadlo

V pátek 4. a v sobotu 5. listopadu kunštátští a drnovští divadelníci v kunštátském kulturním domě představí komedii Antonína Procházky Klíče na neděli. V podání ochotnického souboru ze Štítiny u Opavy uvidíme 5. listopadu na malé scéně stálého kina ve Velkých Opatovicích inscenaci s názvem Upokojenkyně.

V pátek 11. listopadu se dočkáme dalšího improvizačního zápasu místního týmu Lísky, jejich protivníkem tentokrát bude brněnský tým Panda.

Dvě listopadová představení jsou určena dětem. V neděli 13. listopadu v boskovickém zámeckém skleníku pohádka Sůl nad zlato, ve čtvrtek 24. listopadu v kulturním domě v Letovicích dětské divadelní představení O pejskovi a kočičce.

V pátek 18. listopadu se v kulturním domě v Kunštátě vrátíme ke komediálnímu žánru, Divadlo Palace v čele s Petrem Nárožným zahraje představení s názvem V Paříži bych tě nečekala, tatínku.

V neděli 20. listopadu se můžeme v zámeckém sále ve Velkých Opatovicích těšit na Sonety Williama Shakespeara v podání Divadelního souboru teaTrum Velké Opatovice. Stejný soubor také v pátek 25. listopadu v kulturním domě v Letovicích reprízuje své představení s názvem Rodina je základ státu.

Posledním listopadovým divadlem bude Skořápka v podání Divadla Ungelt ve středu 30. listopadu v boskovickém zámeckém skleníku.

### Výstavy

V pátek 4. listopadu bude v letovické Galerii Domino slavnostně zahájena výstava obrazů malíře Jiřího Brtnického. Výstavu uvede Jiří Hloušek, v kulturním programu zazpívá pěvecký sbor Cantamus při ZUŠ Letovice.

Výstava krajináře Jana Odvárky bude zahájena v sobotu 12. listopadu v boskovické Galerii Otakara Kubína, na klavír v rámci vernisáže zahraje Kristýna Znamenáčková.

### Přednášky, besedy

V pátek 4. listopadu se v kulturním domě v Letovicích koná beseda s cestovatelem Jiřím Kolbabou Sedm divů Islandu. Ve středu 16. listopadu se svou cestovatelskou one man show Pěšky mezi buddhisty a komunisty v sále boskovického kina vystoupí cestovatel, spisovatel, novinář a především bavič Ladislav Zibura.

Ve stejný den se v kulturním domě v Letovicích již potřetí setkáme s vyprávěním Bohuslava Kudy na téma Letovice, náš domov. Tradiční Setkání s Milošem Štědroněm a hudbou se koná v Galerii Otakara Kubína v pátek 18. listopadu.
