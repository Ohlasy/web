---
title: O krajská křesla budou bojovat také politici z Blanenska a Boskovicka
cover-photo: https://i.ohlasy.info/5D1UVu3.jpg
author: Marek Osouch
category: zpravodajství
tags: politika volby
---

*Na podzim se budou opět po čtyřech letech konat krajské volby. Svůj post hejtmana chce napotřetí obhájit dosavadní hejtman Michal Hašek (ČSSD), [o čemž jsme psali už dříve](/clanky/2016/02/krajske-volby.html). O křesla v krajském zastupitelstvu se však chtějí poprat i politici z okresu Blansko. Nabízíme přehled prozatím známých jmen.*

{% photo src="https://i.ohlasy.info/5D1UVu3.jpg" author="Mercy from Wikimedia Commons" %}

### ČSSD

Sociální demokracie bude v čele se současným hejtmanem obhajovat nejvíce z 65 křesel v krajském zastupitelstvu, konkrétně třiadvacet. Z Blanenska je na sestavené kandidátce nejvýše na šestém místě starosta Ráječka Vít Rajtšlégr, dále na 14. místě je boskovický místostarosta Petr Malach, 25. místo obsadila letovická zastupitelka Daniela Ottová a 39. místo starosta Lysic Pavel Dvořáček. Současná krajská zastupitelka a boskovická starostka Hana Nedomová je až na 51. místě. Podle svých slov se chce naplno věnovat funkci starostky. Výčet okresních kandidátů uzavírá na 62. místě Jaroslava Školařová z Lipovce.

### ODS

Občanské demokraty, kteří obhajují 7 mandátů, povede do voleb jako lídr blanenský místostarosta Jiří Crha, a ani dalších zástupců za okres Blansko není málo. Na 12. místě je blanenská zastupitelka Jana Novotná, dále na 19. místě letovický zastupitel Petr Janoušek, na 21. místě boskovický zastupitel Miroslav Klíma, 24. místo obsadí Jan Machač, který se za ODS bude ucházet také o senátorské křeslo, 29. místo patří na kandidátce blanenskému zastupiteli Pavlu Přikrylovi, 33. starostovi Doubravice nad Svitavou Pavlu Královi, 39. místo Vítu Uhlířovi z Adamova, 45. Lukáši Němcovi z Blanska, 50. starostce Žďárné Radomíře Henkové, 53. zastupitelce Rájce-Jestřebí Monice Novákové, a seznam kandidátů z okresu uzavírá na 56. místě Zdeněk Kupsa z Boskovic.
Bývalí starostové Boskovic Jaroslav Dohnálek nebo František Sivera se tak o krajské křeslo neuchází. „Neucházel jsem se o nominaci, ani jsem o ní nepřemýšlel. Kapitola politiky je pro mě už uzavřená,“ sdělil František Sivera, který se před dvěma lety nedostal do boskovického zastupitelstva v pozici lídra ODS. 

### KSČM

Komunisté skončili v roce 2012 druzí, což jim vyneslo zisk 16 mandátů. Do krajských voleb je tentokrát povede poslanec Ivo Pojezný z Kyjova. Hned v závěsu za ním kandiduje blanenský zastupitel Stanislav Navrkal a do první dvacítky se z Blanenska probojoval ještě předseda blanenských komunistů a zastupitel v Blansku Emil Pernica, který obsadil 9. místo. Známá jsou i další místa kandidátky: 21. místo připadlo letovické zastupitelce Jaroslavě Konůpkové, o dvě místa za ní je blanenská zastupitelka Natálie Novotná. Třicátou pozici na kandidátce má boskovický radní Vladimír Farský, 37. černohorská zastupitelka Naděžda Šabrňáková, 43. Radek Boháček ze Křtin, 50. zastupitel Velký Opatovic Alois Kaderka, 57. Ivana Bojdová z Blanska a poslední za okres je na 64. místě Hedvika Švecová z Blanska.

### ANO

O kandidátce má jasno také hnutí ANO. To se jako relativně nová politická síla zúčastní krajského volebního klání poprvé. Do čela kandidátky hnutí se postaví šéf brněnských strážníků Bohumil Šimek a za okres Blansko budou o mandáty bojovat na sedmém místě předseda blanenské organizace hnutí Jan Nečas nebo na 12. místě blanenská zastupitelka Lenka Dražilová. Dvacáté místo obsadil předseda boskovického ANO Lukáš Holík a čtyři místa za ním je blanenský zastupitel Pavel Matuška.

### KDU-ČSL

Lidovce do voleb povede nová tvář v podobě Romana Celého místo bývalého hejtmana a oblíbeného politika Stanislava Juránka. Lidovci jsou v kraji tradičně silní, v minulých krajských volbách skončili třetí se ziskem 14 mandátů. Za Blanensko a Boskovicko je v první patnáctce pouze boskovická místostarostka Jaromíra Vítková. Ze sedmého místa má velkou šanci svůj mandát obhájit. Dalším známým kandidátem z okresu je olešnický starosta Zdeněk Peša na 16. místě. Ten se před čtyřmi roky dokázal probojovat do krajského zastupitelstva díky preferenčním hlasů až z dvaadvacátého místa. Za ním jsou dalšími lidoveckými kandidáty Jindřich Kocour z Kotvrdovic na 23. místě nebo blanenský zastupitel František Hasoň, který je ještě o devět míst níže. Na 42. místě je dále zastupitel Senetářova Ladislav Zouhar, na 53. Stanislav Kamba z Vísek a na 56. Michal Škvařil ze Synalova. 

### TOP 09

Strana TOP 09 se před čtyřmi roky účastnila krajských voleb poprvé a hned se ziskem. Dokázala těsně překonat pětiprocentní hranici, což jí vyneslo pět mandátů. Letos na podzim se pokusí opět v čele s Janem Vitulou do krajského zastupitelstva proniknout. Za okres Blansko se v zatím schválené první dvacítce kandidátů bude o mandát ucházet na 12. místě starosta Drnovic Petr Ducháček a na 20. místě letovický zastupitel Petr Novotný.

### Zelení a Piráti

Společnou kandidátku Strany zelených a Pirátů povede brněnský podnikatel Jiří Hlavenka. Zveřejněných je zatím prvních devatenáct míst, kde však Blanensko vyšlo naprázdno. Zelení už mají na rozdíl od Pirátů s krajskou politikou zkušenosti. V roce 2004 kandidovali pod názvem Zelená pro Moravu společně s dnes už zaniklým politickým uskupením Liberálové.CZ a dokázali získat tři mandáty. Mezi nimi byla kupříkladu bývalá předsedkyně Strany Zelených Jana Drápalová.

### SPD + SPO

Do společné volební koalice se spojí také Okamurova Svoboda a přímá demokracie se Stranou práv občanů. Lídrem společné kandidátky je Jan Hrnčíř z Blanska, který zároveň předsedá jihomoravské SPD. Na naše dotazy ohledně dalších kandidátů z okresu Blansko nikdo nereagoval.

### Svobodní + Strana soukromníků

Koalici do krajských voleb vytvořili také Svobodní a Strana soukromníků. Zda mezi nimi budou i zástupci z Boskovicka nebo Blanenska zatím není jasné.

[Před čtyřmi lety](http://volby.cz/pls/kz2012/kz21?xjazyk=CZ&xdatum=20121012&xkraj=10) kandidovalo celkem 23 politických stran a uskupení. Do krajského zastupitelstva se však dokázalo dostat jen pět z nich, čímž propadla více než pětina hlasů pro neúspěšné strany. Volební účast tenkrát nedosáhla ani 40 procent.
