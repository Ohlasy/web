---
title: "Ze zastupitelstva: Sokolovna městu, méně peněz na letní kino, více na jámu po hale"
cover-photo: https://i.ohlasy.info/eIe8ON8l.jpg
author: Marek Osouch
category: zpravodajství
tags: politika sokolovna investice
---

*Dvaadvacet z celkového počtu sedmadvaceti zastupitelů se sešlo v zámeckém skleníku na svém posledním předprázdninovém zasedání. Vyšší absence zastupitelů měla dokonce za následek, že koalice neměla většinu čtrnácti hlasů, jeden hlas jí chyběl. Pouze při započítání komunistického zastupitele Ladislava Topínky by se dalo hovořit o většině. Zasedání zastupitelů má jeden hlavní závěr: město chce získat budovu sokolovny do svého majetku.*

<img src="https://i.ohlasy.info/eIe8ON8.jpg" alt="zasedání zastupitelstva" class="img-responsive img-popup" data-author="Tomáš Znamenáček">

### Souhlas s převzetím sokolovny

Za hlavní rozhodnutí červnového zastupitelstva se dá označit záměr města převzít bezúplatně do svého majetku budovu sokolovny, která dnes patří sokolům. Ti nemají na provoz peníze, jen loni skončil její provoz půl milionu korun v mínusu. Z dlouhodobých pronájmů měli sokolové necelých 600 tisíc, z krátkodobých, kterými jsou plesy nebo další akce, získali 300 tisíc. Provoz budovy přitom stál 1,4 milionu korun. S bezúplatným převodem na město už letos na jaře vyjádřil souhlas TJ Sokol Boskovice i Župa krále Jiřího.

S převzetím budovy neměl problém nikdo ze zastupitelů, nicméně část opozičních se přesto zdržela nebo vůbec nehlasovala. Jaroslavu Dohnálkovi (ODS) chyběl jasný nezávislý posudek, který by řekl, v jakém technickém stavu je budova sokolovny. Hrubé nástiny boskovických úředníků mu nestačily. „Vím, že je to pouze záměr, ale chybí mi nějaký nezávislý posudek znalce, který řekne, v jakém stavu je střecha a tak dál. Jinak souhlasím, že není zbytí a město bude muset sokolovnu převzít,“ prohlásil zastupitel.

Zastupitelé za Sportovce Boskovice Radek Mazáč a Jiří Pevný naopak chtěli vidět koncepci. „Měli bychom si už dnes říci, jaké bude mít sokolovna využití nebo jaké akce alespoň předpokládáme a jaké nájmy připadají v úvahu,“ řekl Mazáč. Boskovická starostka Hana Nedomová (ČSSD) pouze poděkovala za podnět a dál na jeho slova nereagovala. 

„Myslím, že by bylo lepší tento krok odložit a předložit koncepci, aby i lidé věděli, co s tím město plánuje,“ domnívá se zastupitel Jiří Pevný. Boskovická starostka opět připomínku nechala bez odpovědi, pouze sdělila, že očekává, že tedy vznikne protinávrh usnesení.

Žádný však nevznikl a zastupitelstvo se záměrem převodu souhlasilo. Teď je na řadě Česká obec sokolská, která si právě pro své rozhodnutí vyžádala souhlas zastupitelů, zda mají Boskovice vůbec o sokolovnu zájem. Pokud s převodem budou sokolové souhlasit, budou o něm zastupitelé hlasovat ještě jednou, tentokrát definitivně. Vlastníkem by se měly Boskovice stát od příštího roku. Sokolovna se tak vrátí do majetku města po devatenácti letech.

Za dobu vlastnictví budovy sokoly se sice opravila střecha nebo fasáda, interiér však chátral, a tak hned po převzetí bude muset město investovat do sokolovny nemalé peníze. Podle ředitele KZMB Oldřicha Kováře si vyžádají v příštím roce nejnutnější opravy a výměny židlí nebo stolů 5,5 milionu korun. V dalším roce by měla správa budovy KZMB, která budou mít případně sokolovnu na starosti, stát 1,6 milionu korun. Další milionové investice si ale sokolovna vyžádá. [Co přesně by se mělo s budovou stát, k čemu by měla sloužit a kdo by ji měl využívat](/clanky/2016/06/anketa-sokolovna.html), zastupitelé před svým rozhodnutím neřešili. Zazněly jen zmíněné připomínky od opozičních zastupitelů.

###  Diskuze a připomínky občanů

V části zastupitelstva vyhrazené hlasu občanů neměl nikdo žádnou závažnější připomínku nebo dotaz na zastupitele či vedení města. Pouze Dušan Sušil se zeptal, zda jsou někde zveřejněny konkrétní informace o nově zavedené [Ceně města za kulturu](/clanky/2016/06/kulturni-cena.html).

### Rozšíření Červené zahrady

Sportovní areál v Červené zahradě se znovu rozšíří. Po loňském nákupu Dvořáčkova mlýna se dnes nejedná o tak velkou plochu, ale jen o směnu zhruba sta metrů zahrady manželů Matuškových. Město převede manželům pozemek náhonu procházející jejich zahradou a získá jižní cíp jejich zahrady. Díky této směně se částečně rozšíří plocha za kabinami u fotbalového stadionu. Nikdo z přítomných zastupitelů neměl k tomuto kroku výhradu.

### Závěrečný účet Boskovic a výsledky městských firem za loňský rok

Plánovaný rozpočet na rok 2015 byl schodkový, nakonec však Boskovice skončily v plusu zhruba tři miliony korun. Hlavně díky tomu, že se nestavěla sportovní hala na Slovákově, jejíž výstavbu v tamním místě zastavili boskovičtí zastupitelé loni v červnu. V loňském rozpočtu na ni přitom bylo vyčleněno přes 50 milionů. 

Auditor, který kontroluje hospodaření města, dále prohlásil, že Boskovice s penězi a majetkem dobře hospodaří, nicméně také upozornil na možné riziko v dobytnosti pohledávek města. Příkladem může být například více než dvoumilionový dluh po bývalém provozovateli boskovické elektrárny firmě AKAM Bosko. Do budoucna navrhuje auditor lépe upravit nájemní nebo jiné obchodní vztahy.

V plusu skončily podle předběžných zpráv zveřejněných na úřední desce také obě firmy zřizované městem. Služby Boskovice vykázaly zisk necelý jeden milion, Nemocnice Boskovice dokonce skončila v zisku více než deset milionů, což je druhý nejlepší výsledek za [deset let, během kterých město nemocnici provozuje](/clanky/2016/03/hospodareni-nemocnice.html).

Zastupitelé závěrečný účet schválili, hlasování o hospodaření městských firem není v jejich kompetenci.

### Třetí rozpočtové opatření

Třetí letošní zastupitelstvo přineslo také úpravu příjmů a výdajů Boskovic. V příjmech si Boskovice polepšily opět na ziscích z herních automatů a videoloterijních terminálů, které jim od minulého zastupitelstva v polovině dubna vynesly dalších 3,5 milionu korun. Menší částky navíc také přibyly na dotacích z krajského rozpočtu. Nejvyšší částka, konkrétně 450 tisíc, míří do Mladkova na opravu hasičské zbrojnice.

V oblasti výdajů se převážně přesouvaly peníze ze současných oprav silnic, na které vyčlenili zastupitelé více peněz, než rekonstrukce skutečně stály, na jiné komunikace nebo chodníky. V souvislosti s výstavbou parkoviště na Hybešově ulici opraví dělníci také silnici a chodníky. Místo žulových kostek tam bude nově asfalt. Nový chodník bude také v Podhradí.

Menší rozruch však způsobilo snížení peněz na opravu letního kina, která má začít po letošních Husích slavnostech. Původně bylo na tuto akci vyčleněno v rozpočtu 2,5 milionu korun. Půl milionu se ale přesouvá podle úprav v rozpočtu na „Lokalitu Bílkova“, tedy na plánovanou výstavbu Centra polytechnické výchovy v jámě po nedokončené sportovní hale, jak upřesnila boskovická starostka. Podle rozpočtového opatření se jedná o „navýšení na kompletní projektovou dokumentaci dle ceny na základě výpočtu z honorářového řádu a specifických podmínek poskytnutí dotace na realizaci stavby z Integrovaného regionálního operačního programu“. Projekt na zmíněné centrum technických dílen tedy bude stát více, než radnice počítala.

Podle zastupitele Jaroslava Dohnálka se nemusely peníze na rekonstrukci letního kina krátit, protože v rozpočtu je rezerva v podobě letos stále nerealizované přístavby mateřské školy, na kterou město [nezískalo dotaci](/clanky/2016/04/dotace-na-skolku.html). O jednu dotaci ještě vedení města žádá, ale výsledky se dozví až na podzim. „I kdybychom dotaci získali na podzim, tak plnění v prosinci bude velmi malé, pokud ne nulové. Ty peníze tedy v rozpočtu jsou a nemusíme brát z peněz na letní kino,“ míní zastupitel. 

Jiný opoziční zastupitel Dominik Božek (TOP 09) chtěl vědět, zda snížením peněz na letní kino se nezmenší také množství původně plánovaných oprav. Vedoucí odboru rozvoje města a investic Petr Zouhar reagoval slovy, že dva miliony budou letos stačit. „Předpokládáme, že proinvestujeme do konce roku méně peněz. Převážně půjdou na bourací a sanační práce,“ uvedl. Další peníze mají být v rozpočtu na příští rok. Nové hlediště, které je v plánu, by měli dělníci dokončit příští rok v květnu před začátkem sezóny. 

Zastupitelé po debatě rozpočtové opatření schválili. Letošní rozpočet stále počítá se schodkem zhruba šestadvacet milionů.   

### Nájem pro solární elektrárnu

Spíše v rovině politické výměn názorů se nesla diskuze kolem nového záměru [pronájmu pozemků pod boskovickou solární elektrárnou](/clanky/2016/03/elektrarna-koupena.html) firmě Solar Global. Radní, kteří sami bez zastupitelů rozhodují o pronájmech, souhlasili se záměrem pronajmout pozemky pod elektrárnou za 250 tisíc zmíněné firmě. Bývalý starosta a dnes opoziční zastupitel Jaroslav Dohnálek upozornil na to, že v roce 2012 současný radní Milan Kolínský (ČSSD), v té době v opozici, kritizoval snižování nájmu pro firmu AKAM Bosko z 65 korun za metr na polovinu a nyní souhlasil s pronájmem za zhruba osm korun za jeden metr. Citoval přitom [články z Blanenského deníku](http://blanensky.denik.cz/zpravy_region/nizsi-najem-budou-chtit-vsichni-kritizuje-opozice-radni-20120514.html).

Debata ukázala také formální specifika zápisů ze zastupitelstva. Jaroslav Dohnálek chtěl totiž tuto svou připomínku zaznamenat do zápisu ze zasedání zastupitelstva v doslovném znění, protože současný jednací řád dovoluje zaznamenávat jen zkrácené příspěvky jednotlivých zastupitelů. Pokud někdo chce ovšem své vystoupení zaznamenat doslovně, musí se podle tajemníka boskovického úřadu Davida Škvařila v takovém případě hlasovat. „Ptali jsme se na tyto možné případy na ministerstvu vnitra, kde nám sdělili, že při stručném záznamu jednání zastupitelstva je třeba při požadavku o doslovný zápis o tom hlasovat,“ vysvětlil tajemník.

Milan Kolínský předem deklaroval, že se takového hlasování zdrží, protože citované články nemá před sebou, a nemůže tak na ně reagovat. Zdržela se také i většina jeho spolustraníků a všichni koaliční partneři z KDU-ČSL, mezi nimi i všichni tři členové vedení města. O jeden hlas tento požadavek neprošel, a tak doslovný záznam vyjádření Jaroslava Dohnálka v zápisu ze zastupitelstva nebude. „Stejně je to nahráno a zaznamenáno, takže se vaším rozhodnutím nemůže říct, že by moje slova tady nezazněla. Takové hlasování jsem však očekával,“ sdělil Dohnálek.  
