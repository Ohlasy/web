---
title: Těšme se na kontroverze boskovických Cen za kulturu
cover-photo: http://i.ohlasy.info/QhkWZdtl.jpg
author: Tomáš Trumpeš
category: názory a komentáře
tags: kultura
---

*Málokde vyvolává vyhlašování nejrůznějších cen a udílení vyznamenání tolik diskusí, jako v kulturním světě. A je to pochopitelné – kultura je ze své podstaty prostředí polemické, nedůvěřivé a navíc obtížně uchopitelné a hodnotitelné exaktními a nezpochybnitelnými měřítky. Cenu za kulturu se rozhodly udílet také Boskovice, takže se můžeme těšit, kolik kontroverzí hned první udílení vyvolá. Už v samotných pravidlech soutěže se skrývá několik čertových kopýtek, přesto snad lze říct, že záměr jednou za čas někomu z místního kulturního světa výrazněji poděkovat či vyzdvihnout významnější počin má svůj pozitivní smysl.*

<img src="http://i.ohlasy.info/QhkWZdt.jpg" alt="" class="img-responsive img-popup" data-author="Tomáš Znamenáček">

Asi největší čertovo kopýtko se skrývá ve způsobu, jakým budou laureáti boskovické kulturní ceny vybírání. Přitom právě to je pro váhu a prestiž cen to úplně nejpodstatnější. Návrhy může podávat kdokoliv, což je samozřejmě v pořádku. Jakýsi předvýběr však bude provádět [Komise pro cestovní ruch a kulturu](http://boskovice.cz/komise-vybory/d-21863/p1=1185) a finální volbu oceněných provede na jejich návrhy městská rada. Přes veškerou úctu k některým členům komise je to zcela nešťastné řešení. Kvalitu výběru nezajistí cenám nic jiného než kvalitní, tedy dobře odborně sestavená speciální porota. Její vytvoření by navíc bylo dobrou příležitostí zapojit i ty z boskovických kulturních odborníků a profesionálů, kteří na práci v komisích třeba nemají čas nebo v ní nevidí smysl. Úzký kruh skutečných odborníků je jedinou cestou k důvěryhodnosti. A to nemluvím o předvýběru, ale rovnou o finálním výběru laureátů.

Městská rada by totiž měla mít tolik odvahy a soudnosti, aby se sama vlivu na výběr oceněných vzdala. Nechci kádrovat a ani zkoušet aktuální boskovické radní z kulturního přehledu, ale je dlouhodobě zřejmé, že očekávat v městské radě vyšší, natožpak nadpoloviční zastoupení lidí kulturně vzdělaných, aktivních a poučených, je naivní.

Cena za kulturu tak mohla být dobrou příležitostí, kdy politici toto uznají a pravomoc přenechají povolanějším. Právě tohle je věc, kterou od nich očekáváme i v mnoha dalších, důležitějších okamžicích při rozhodování o budoucnosti a podobě města. Jistě, vyhlášení cen za kulturu se nám může jevit jako záležitost víceméně marginální – jenže to je právě ono: pokud nejsou schopni politici uznat svou nedostatečnou kompetenci v takto symbolické záležitosti, budou schopni se vzdát svého většinového vlivu ve věcech mnohem důležitějších, jako bude třeba výběr nejlepšího projektu v soutěži o nejlepší architektonické řešení některé z plánovaných veřejných budov? Obávám se, že jen těžko.

Radní by samozřejmě v porotě mohli mít své zastoupení, jeden dva kompetentní by se snad vždycky najít mohli, avšak měli by být oproti odborníkům v menšině. Být účastni diskuse by jim mělo stačit, vždyť kdo nevěří v diskusi, nevěří ani v demokracii.

Poněkud problematické je rovněž udílení cen za celoživotní dílo. Samotné rozdělení ceny na dvě oblasti – totiž významný jednorázový počin a dlouhodobá práce – je rozumné a žádoucí. Nemusel by však být nutně oceňován přínos celoživotní, jednak může být trochu problematické někomu naznačovat, že jeho dílo, neřkuli život, už pokládáme za celé, tedy završené, a hlavně zde může být dost těch, kteří se do Boskovic přistěhovali třeba až v pozdějším věku, přesto zde však vykonali velké, leč možná položivotní dílo. Doufejme tedy, že označení „za celoživotní přínos“ je spíše nešťastný jazykový lapsus a cena nebude určena výhradně rodákům, kteří se již proměnili ve starce.

Jako vysloveně rozumné se jeví, že Ceny budou udělovány jednou za tři roky. Nebuďme příliš sebevědomí, zase tolik významných kulturních počinů se tady neděje, aby v případě každoročního vyhlašování nehrozilo, že cena bude devalvována tím, že bude udělena navzdory tomu, že vlastně moc co oceňovat není. To už je lepší, byť možná trochu smutné, když za oceněným laureátem bude zůstávat poměrně silná konkurence, na kterou se nedostalo.

A proč lze čekat kontroverze? Kultura je totiž navíc prostředí, které je ze své podstaty nejen polemické a nedůvěřivé, ale přímo podvratné. I to je logické – tvůrčí svoboda a hledání autentického uměleckého projevu jsou záležitosti natolik citlivé, že jakýkoliv konjunkturalismus, lačnost po úspěchu namísto ryzosti a kvality, natožpak bratříčkování se s mocnými tohoto světa je vnímáno s větší přísností a s větším odporem, než je tomu příkladně u sportovců či vědců. Navíc jsou dokonce ještě i dnes tací, kteří od umělců očekávají také pevnost postojů a něco jako morální kredit.

Kultura je tak trochu papiňák nových idejí, který vždy hrozí výbuchem, hledá nové postupy a nové cesty, staví se proti sádelnatění myšlenek, pohodlnosti, zatuchlosti a kornatění. Ano, tím je ozdravná, ale jako každá ozdravná kůra má logicky své hořké a nepříjemné aspekty. I ty však mají svůj nesporně pozitivní, uzdravující a růst podporující efekt. Ostřejší dialog, kritický poměr, zkrátka napětí a potenciál konfliktu mezi těmi, kdo cenu vyhlašují, a těmi, ze kterých má být vybíráno, je tedy nasnadě.

I proto tedy můžeme očekávat, že také boskovické Ceny za kulturu vyvolají kontroverze a dočkáme se kritiky výběru oceněných, nebo ještě lépe odmítání cen vybranými laureáty, [jako se to stalo nedávno v Blansku](http://zrcadlo.net/clanky/Jsem-zklamana-rika-Eva-Kupova-ktera-odmitla-cenu-za-kulturu-2633/). Můžeme to nejen očekávat, můžeme se na to přímo těšit a doufat v to, neboť přesně tohle zkrátka ke kultuře patří.
