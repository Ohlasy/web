---
title: "Rendez-vous s jazykem: Místní jména na Boskovicku – Nýrov"
cover-photo: http://i.ohlasy.info/miV6qG0.jpg
author: Vít Boček
category: seriály
serial: jazyk
---

*Místní jména v sobě někdy ukrývají pozůstatky slov, která již v běžném jazyce nejsou zachována. Příkladem z Boskovicka je název obce Nýrov, ležící asi tři kilometry severovýchodně od Kunštátu.*

<img src="http://i.ohlasy.info/RjKr9h1.jpg" alt="Nýrov" class="img-responsive img-popup" data-author="obec Nýrov">

Jméno této obce je poprvé doloženo k roku 1368, a to v podobě *Nyrow*. Stejný tvar je doložen ještě v pramenech z let 1398 a 1407. K roku 1517 máme doklad z *Nayrova*. Následují pak tvary *Neyrow* (1594) a *Nerow* (1674, 1718, 1751), *Neýrow* (1846), *Negrow/Nejrov* (1850), *Nejrow/Nejrov* (1872) a *Nýrov* (1881, 1924).

Pomineme-li některé nuance odpovídající stavu pravopisu v jednotlivých obdobích vývoje češtiny (neuvádění samohláskové délky ve starších tvarech, psaní *v* jako *w*, *j* jako *g*), máme před sebou vlastně tři základní tvary: *Nýrov*, *Nejrov* a *Nérov*. Tyto podoby přesně odrážejí nářeční vývoj v dané oblasti. Obec Nýrov spadá do nářeční skupiny středomoravské neboli hanácké, v jejím rámci pak do tzv. západní okrajové podskupiny. Jak už jsme si [kdysi ukázali](/clanky/2015/06/nareci.html), tato podskupina je charakteristická tím, že obsahuje jednak typické hanácké prvky, jednak rysy západněji položených nářečí českých. Z uvedené trojice představuje původní (viz první doklad) a nakonec také spisovnou podobu tvar *Nýrov*. 

V českých a také hanáckých nářečích se ovšem původní *ý* měnilo na *ej*, takže vznikla podoba *Nejrov*. Vývoj už jen v hanáckých nářečích pak ještě pokračoval a toto druhotné *ej* se dále změnilo na *é*, čímž dostáváme poslední tvar *Nérov*. Tři podoby názvu této obce tedy přesně odpovídají očekávanému historickému vývoji dané hlásky (viz spisovné *dlouhý* × nářeční české *dlouhej* × nářeční hanácké *dlóhé*). Obě nářeční varianty přitom koexistují a výběr jedné či druhé je zřejmě řízen i původem mluvčího. Obyvatelé Nýrova dnes asi více užívají hanáckou podobu *Nérov*, pamatuji si však, že moje babička, pocházející z Olešnicka, a tedy ze západnější oblasti blíže k Čechám, pravidelně používala tvar *Nejrov*.

Dodejme, že vedle této základní podoby je doloženo ještě zdrobnělé jméno *Nýrovec* (starší podoby jsou *Nayrowecz* z roku 1492, *Negrowecz* z roku 1567), což byla zprvu samostatná ves, vzniklá nedaleko původního Nýrova, poblíž bývalého hospodářského dvora, nyní však už tvoří součást obce Nýrov.

A jaký je původ názvu Nýrov? Ladislav Hosák a Rudolf Šrámek, autoři obsáhlého lexikonu *Místní jména na Moravě a ve Slezsku* (Praha 1970, 1980), ve druhém svazku (str. 152) uvádějí následující hypotézu: *Nýrov* je jmenný tvar přídavného jména *nyrový* (jmenné tvary jsou „krátké“ podoby přídavných jmen, dnes už užívané pouze u některých z nich, viz třeba *zdravý* : *zdráv*, *slabý* : *sláb* a podobně, a to je odvozeno od *nyra* „díra, doupě“. Nýrov by tak vlastně podle autorů znamenal „místo, kde jsou díry, doupata“. Potíž tohoto výkladu spočívá v tom, že ani přídavné jméno *nyrový*, ani podstatné jméno *nyra* není v češtině doloženo, a to ani v češtině staré. Existující slovníky je nezachycují. To ovšem neznamená, že tato slova opravdu neexistovala, jen se zkrátka nemusela dochovat v písemných pramenech.

Na jejich existenci lze však usuzovat na základě doložení slov se stejným základem v jiných slovanských jazycích. Zachovala se celá řada slov s podobným významem a podobnou formou ve staroslověnštině, nejstarším slovanském spisovném jazyce, a také v dalších slovanských jazycích. Tak je doloženo staroslověnské slovo *nyrište* „úkryt, příbytek“, dále bulharské *nírište* „jeskyně, velká dutina v zemi či skále“ a staroruské *nýrišče* „rozvaliny; podzemní chodba; díra; rokle“, jejichž společným významovým východiskem bylo snad „místo umožňující ponoření, zmizení“. Existují také staroslověnská slovesa *nyrěti* a *nyrati* „ponořit se“ a ruské *nyrjatʼ* „ponořovat se, potápět se“. Pokud jde o hlubší původ těchto tvarů, všechna tato slova se samohláskou *y* v kořeni považují etymologové za jakousi vedlejší řadu ke slovům, která mají na stejném místě samohlásku *o*, jako například české *nořit*, *ponořit*, slovenské *noriť*, slovinské *noríti* a podobně, vše opět s významem „ponořovat (se)“. K takovým obměnám samohlásek v kořeni slova dochází nejen ve slovanských, ale i v dalších indoevropských jazycích celkem běžně, srovnej třeba české *suchý* : *usychat* s protikladem *u* : *y* nebo německé *nehmen* : *nahm* : *genommen* s protikladem *e* : *a* : *o* (odborně se tomuto jevu říká ablaut). 

Otázkou je, zda musíme opravdu spolu s Hosákem a Šrámkem předpokládat jako motivaci pojmenování Nýrova „místo, kde jsou díry, doupata“. Stejně tak dobře by snad bylo možno myslet na jinou motivaci spjatou s „ponořováním“, například „místo, které je ponořené, ukryté (v lesích)“ a podobně.

Lesk etymologie spočívá v tom, že určitý původní kořen se v příbuzných jazycích vyskytuje v hojných podobách a existují tak obsáhlá hnízda slov hloubkově stejného původu. Slovanská slova s kořenem *nyr-/nor-* a významem „ponořovat“ se na základě různých dalších pravidelných hláskových korespondencí zařazují k indoevropskému kořeni *nerH-* „ponořit se, vnikat; dole“. K němu pak zřejmě patří další slova z různých indoevropských jazyků, například staroindické *naraka-* „podsvětí“ nebo řecké *nérteros* „podzemní“. Obyvatelé Nýrova si tak můžou říct, že název jejich obec souvisí s právě zmíněnými starobylými slovy.

Aby ale věc nebyla tak jednoduchá, je tu ještě bída etymologie, a ta zase tkví v tom, že většinou pro konkrétní slovo existuje více různých, často protichůdných výkladů, mnohdy zhruba stejně (ne)pravděpodobných, takže vysvětlení původu slova je třeba skoro vždycky brát jen jako hypotézu, nikoli jako nezvratný fakt. Nejinak je tomu i u jména Nýrov. František Černý a Pavel Váša v publikaci *Moravská jména místní. Výklady filologické* (Brno 1907, str. 105) vykládají původ našeho slova zcela jinak, než jsme si právě uvedli. Podle nich byl *Nýrov* prostě odvozen příponou *-ov* z osobního jména *Nýr*, pro které předpokládají německý původ.

Ať už dáme přednost prvnímu výkladu slova spojujícímu je se starými slovy s významem „ponořit“, nebo druhému výkladu z mladšího vlastního jména *Nýr*, platí, že tak asi vznikly názvy ještě dalších dvou našich sídel, a to města *Nýrsko* v Pošumaví a města *Nýřany* na Plzeňsku. Je vidět, že místních jmen s tímto zněním není u nás příliš mnoho. *Nýrov* tak patří k celkem ojedinělým dokladům, a o to je zajímavější.