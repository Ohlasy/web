---
title: "Festival Boskovice 2016: Tata Bojs, Lenka Dusilová, Michal Prokop. A mnoho dalšího ve čtyřdenním programu"
cover-photo: http://i.imgur.com/ATPi8jbl.jpg
author: Tomáš Trumpeš
category: zpravodajství
tags: kultura
---

*Festival pro židovskou čtvrť Boskovice 2016 se uskuteční od čtvrtka 7. do neděle 10. července. Hlavní hudební scéna v letním kině rozšířila svůj program, vystoupí zde několik hudebníků zvučných jmen z české hudební scény. O něco živěji bude letos na hradním kopci, jinak se festival drží svého osvědčeného formátu. Pořadatelé očekávají opět asi 3,5 až 4 tisíce návštěvníků.*

<img src="http://i.imgur.com/ATPi8jb.jpg" alt="obraz Vladimíra Havlíka" class="img-responsive img-popup">

„Začínáme jako vždy ve čtvrtek, uvidíme, jestli tady nebudou návštěvníci dřív, protože předtím jsou dva dny volna. Na oficiálním zahájení vystoupí izraelská skupina Gulaza. Izraelský velvyslanec Gary Koren převzal nad festivalem záštitu,“ uvedl předseda pořádajícího Unijazzu Čestmír Huňát. Zahájení festivalu proběhne v 17 hodin ve skleníku, ale už od rána poběží filmový program v kině a v 16 hodin bude jako obvykle zahájení předcházet vernisáž festivalových výstav v boskovickém muzeu. Hlavní výstava letos představí Vladimíra Havlíka, další prostor věnuje kurátorka Helena Musilová slovenské vizuální umělkyni Deaně Kolenčíkové, Michaele Pospíšilové-Králové a sochaři Pavlu Karousovi. Připraveny jsou i další výstavy, a to Galerie H: Neoficiální výtvarná scéna 80. let, Jazzová sekce 1971–1988, Nansenova nadace – nečekaná záchrana ze severu a Popmuzeum: Sklepy plné hluku.

Bohatý program, ze kterého nebude snadné si vybrat, nabízí hned první čtvrteční večer. Od 19 hodin se koná v synagoze koncert kvarteta Květovaný kůň. „V kvartetu se setkávají třeba zpěvačka Zuzana Hanzlová a vedoucí skupiny Traband Jarda Svoboda. Zahrají skladby Karla Reinera, který prošel terezínským ghettem. Cyklus Květovaný kůň napsal na texty Norberta Frýda, koncerty nahrazovaly to, že židovské děti nemohly navštěvovat školy. Přinášely jim poučení a vzdělávání,“ přiblížil Čestmír Huňát. V klášterním sklepě začne rovněž v 19 hodin pořad o významném literátovi První republiky Františku Langerovi. Představí se v něm mimo jiné i absolvent boskovického gymnázia a student DAMU Ondřej Štefaňák. V zámeckém skleníku se večer již tradičně koná bluesový večer Blues Alive Boskovice.

<img src="http://i.imgur.com/mKGdjGv.jpg" alt="Lenka Dusilová a Baromantika" class="img-responsive img-popup">

Hlavní hudební scéna v letním kině se letos dočkala rozšíření programu, takže večery zde budou začínat v pátek i v sobotu už v 19.30 a představí se vždy pět uskupení. V pátek to bude třeba Lenka Dusilová & Baromantika nebo Tata Bojs, v sobotu Michal Prokop – Luboš Andršt – Jan Hrubý Trio nebo nedávno obnovená kapela Tichá dohoda. Na menší hudební Uni scéně v Panském dvoře vystoupí v průběhu festivalu kupříkladu slovenští The Ills, The Nesbitts, maďarský post-rock Rosa Parks, polská písničkářka Agu nebo duo Kieslowski.

V pátek a v sobotu pokračuje také letos večerní česko-německá hudební scéna v zámeckém skleníku, zahrají zde mimo jiné Milan Svoboda a Michal Gera. V synagoze vystoupí v pátek Irena a Vojtěch Havlovi. V neděli dopoledne se ve skleníku koná ještě jeden koncert, na kterém se představí Marta Töpferová & Ernesto Chuecos z Venezuely. 

<img src="http://i.imgur.com/1Jv4ATv.jpg" alt="Buranteatr" class="img-responsive img-popup">

Divadelní program letos podruhé připravil principál brněnského divadla Feste Jiří Honzírek. Jeho domovský soubor také divadelní část festivalu zahájí, v Boskovicích uvede dokonce premiéru, konkrétně inscenace Mléko a strdí. Představení se trochu netradičně koná již pátek na hradě. V sobotu zde vystoupí Buranteatr a věhlasné pohybové divadlo Continuo. „Nedělní program bude jako obvykle věnován dětem, tentokrát ale ne pouze ve farské zahradě, ale začneme už v 11 hodin na palouku před hradem výrobou masek a kostýmů pro průvod, který se pak vydá z hradu, dále ulicí Plačkovou a zamíří do farské zahrady. Byli bychom rádi, kdyby se zúčastnilo co nejvíce místních lidí,“ popsala Barbora Oprachalová z brněnského Unijazzu. Ve farské zahradě budou následovat divadelní pohádky. Na festivalu se představí i boskovický gymnaziální soubor Divadélko poezie s inscenací textu Raymonda Queneaua [Stylistická cvičení](/clanky/2016/04/slova.html). 

Bohatý a intenzivní program nabídne palouk před hradem, tato scéna bude opět fungovat díky spolupráci s pražskou kavárnou Potrvá. „Scéna funguje po celou dobu festivalu, od čtvrtka až do pondělního rána. Je věnovaná hlavně hudbě, letos zde vystoupí třeba Aid Kid, elektronický producent, který získal cenu Vinyla v kategorii objev rok, nebo kapela Planety. Poprvé zde budou i kapely ze zahraničí. Kromě hudby vystoupí i na palouku několik divadel,“ doplnila Adéla Procházková z Unijazzu.

Filmový festivalový program v kině Panorama připomene několik osobností české kultury, které by v letošním roce slavily či slaví výročí – bude to třeba nedávno zesnulý režisér Jan Němec, herec Jan Kačer, dále Zdeněk Svěrák či Ludvík Vaculík. Profil Jana Němce doprovodí úvodní slova filmového historika Pavla Taussiga. Jedno odpoledne bude letos věnováno slovenskému filmu. „Filmová koncepce se za posledních dvacet let příliš nemění, představujeme tvorbu filmových škol, pokračovat bude i cyklus Zločiny českého komunismu, v rámci kterého letos uvedeme i dva hrané filmy: Smuteční slavnost Zdeňka Sirového a film Mlčení, modlitba, pokání Miloslava Maršálka,“ uvedl dramaturg filmové části festivalu Petr Michálek. Ten připravil také program autorských čtení a besed, v rámci kterých v Boskovicích vystoupí kupříkladu básník Petr Hruška, přednášku o Bratrech Mašínových přednese historik Petr Blažek, zúčastnit by se jí měla i Zdena Mašínová. Proběhne také vzpomínkový večer věnovaný spisovateli Janu Balabánovi.

V průběhu festivalu se opět uskuteční i několik komentovaných prohlídek židovské čtvrti, které je festival věnován. Každý den budou vycházet speciální festivalové noviny. Ubytování bude možné v kempu ve spodním zámeckém parku, případně v tělocvičnách škol. Předprodej vstupenek probíhá v boskovickém informačním středisku, v brněnském kině Scala a v Praze v čítárně Unijazzu nebo v prodejně Rekmando. „Základní cena vstupenek je 490 korun, studentská 390 korun. V kamenných prodejnách je to nejlevnější možnost, online se dají vstupenky koupit se servisními poplatky na [GoOut.cz](https://goout.cz/cs/listky/boskovice-2016/xdj/). Na místě bude permanentka stát 650 korun, studentská 550 korun. Dá se koupit i samostatná permanentka na filmové projekce za 200 korun nebo vstupenky na jednotlivé akce. Děti do dvanácti let mají vstup na festival v doprovodu rodičů zdarma,“ informovala Adéla Procházková.

<img src="http://i.imgur.com/7Tcu3J4.jpg" alt="Boskovice 2015" class="img-responsive img-popup" data-author="Tomáš Znamenáček">

### SOUTĚŽ „NEJLEPŠÍ FESTIVALOVÁ FOTOGRAFIE“

Ve spolupráci s pořádajícím sdružením Unijazz vyhlašují Ohlasy soutěž, jejíž výherce získá permanentky pro dvě osoby na festival zdarma.

Soutěž je fotografická a podmínkou pro účast je tedy zaslání jedné fotografie z některého z předešlých ročníků festivalu. Ze zaslaných fotografií vybere redakce Ohlasů tu nejlepší – jednak dle kvality samotné fotografie a také s přihlédnutím k tomu, jak vystihuje atmosféru boskovického festivalu.

Fotografie se svým plným jménem zasílejte na adresu <ohlasy@ohlasy.info>. Účastí v soutěži zároveň dáváte souhlas s publikováním fotografie na webu či na FB stránce Ohlasů. Uzávěrka soutěže: středa 22. června 2016.


