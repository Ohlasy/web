---
title: Do oprav chodníků a silnic půjde letos více peněz
author: Marek Osouch
cover-photo: http://i.imgur.com/EYRgKXCl.jpg
category: zpravodajství
---

*O šest milionů více zařadilo vedení Boskovic v rozpočtu na letošní rok do kapitoly doprava. Chystá také více celkových oprav silnic, ne pouze nejnutnějších oprav. Na krajském úřadě začne město vyjednávat také o možnostech opravy Dukelské, která je jako ostatní hlavní silnice vedoucí z města ve vlastnictví Jihomoravského kraje.*

<img src="http://i.imgur.com/EYRgKXC.jpg" alt="oprava chodníku" class="img-responsive img-popup" data-author="Marek Osouch">

Pro letošek ale krajské investice Boskovice neminou. Začne se budovat dlouho plánované parkoviště v Hybešově ulici na pozemku Vyšší odborné školy, na něž Boskovice ze svého rozpočtu přispějí 2,7 milionu korun, kraj zaplatí 1,6 milionu a Svazek vodovodů a kanalizací zhruba 1,4 milionu. Celkem by tedy měla výstavba 40 parkovacích míst přijít na téměř 6 milionů. Pokračovat se bude také v opravě krajské silnice v Pilském údolí, která bude uzavřená až do konce května.

<img src="http://i.imgur.com/0lqu2TI.jpg" alt="oprava silnice v Pilském údolí" class="img-responsive img-popup" data-author="Tomáš Znamenáček">

Na Dukelskou by mohlo dojít ovšem až v roce 2017. Jednat s krajem o opravě silnice dostala za úkol místostarostka Jaromíra Vítková (KDU-ČSL), která je zároveň krajskou zastupitelkou a svůj post hodlá letos na podzim v krajských volbách obhajovat.

Rekonstrukce má být celková, tedy včetně kanalizací nebo chodníků. „V rámci opravy ulice je nezbytné zrekonstruovat kanalizaci od Betany po most, dále osmdesát let starý vodovod od mostu po splav a šedesát let starý vodovod od hotelu Moravia dál v úseku zhruba 450 metrů,“ stojí v zápisu z rady. Jen rekonstrukce kanalizací a vodovodů by měla vyjít Svazek vodovodů a kanalizací na zhruba osm milionů, pak by přišel na řadu kraj a město. Kraj by zrekonstruoval silnici, město veřejné osvětlení a chodník od Betany až po most, což by vyšlo na tři čtvrtě milionu korun.

<img src="http://i.imgur.com/sWBOczT.png" alt="mapa chodníků" class="img-responsive img-popup" data-author="Mapy.cz a Marek Osouch">

*Aktuální stav boskovických chodníků: zelené chodníky mají výhradně zámkovou dlažbu, modré chodníky mají zámkovou dlažbu aspoň na jedné straně ulice a na červených chodnících není zámková dlažba vůbec.*

Jasné už je, že letos půjdou z městské kasy peníze na opravu ulic Polní, Příční a Dřevařská, které jsou ve velmi špatném stavu. Na Polní a Příční je v rozpočtu vyčleněno 3,7 milionu korun. S podobnou částkou – 3,5 milionu – počítá boskovická radnice i na opravu Dřevařské. Necelé dva miliony bude stát rekonstrukce Wolkerovy ulice.

Boskovice se také dočkají dvou zcela nových komunikací. Na Hrádkově vznikne za zhruba pět milionů obslužná komunikace k nově vznikajícím rodinným domům. Pokud by ji město nepostavilo, hrozilo by, že lidé nebudou mít své domy zkolaudované. Za dalších pět milionů vznikne silnice na Rovné, kde se také plánuje výstavba rodinných domů. Na rozdíl od Hrádkova na Rovné žádný domek zatím nestojí.

Nové chodníky chtějí místní v Mladkově, a tak na ně vedení Boskovic vyčlenilo jeden milion. V Boskovicích jsou na jejich opravu více než čtyři miliony korun, na jaké konkrétně ale podle místostarostky Jaromíry Vítkové jisté není. Je ovšem možné, že prioritu budou mít chodníky na Sokolské. V případě volných peněz byla totiž v loňském plánu oprava chodníků na Sokolské po jednotlivých úsecích od ulice Sadové až po Nádražní, s výjimkou několika míst opravených v minulosti, jako je chodník před samoobsluhou nebo Minervou. Část peněz vedení Boskovic ušetřilo, a tak už v loňském roce za necelého půl milionu korun opravilo chodník u zastávky na Sokolské mezi ulicí Sadovou a Bedřicha Smetany. „Zatím nic jisté není, je možné, že někdo z radních přijde s nutností opravy chodníku, který je ve velmi špatném stavu a bude třeba ho upřednostnit,“ uvedla místostarostka.

Chodník ke hřbitovu ale zatím nevznikne. Loni budovaná část po ulici Lipovou leží na pozemcích města, dál jsou pozemky soukromníků a někteří z nich nechtějí část pozemku na chodník prodat. Z celkových čtyřiadvaceti vlastníků nemá s prodejem problém deset. Jeden pozemek už město koupilo v roce 2014, další ovšem chtějí buď vyšší cenu, nebo směnu pozemku, který město použije na výstavbu chodníku. Tři vlastníci pozemek prodat nechtějí vůbec a další tři na výzvy města nereagovali. 
