---
title: "Lenka Bařinková, básnířka ve službách hudby"
cover-photo: http://i.imgur.com/e5H7snYl.jpg
author: Adéla Rozbořilová
category: názory a komentáře
tags: kultura poezie
---

*Velmi vzácný objev se vynořil z pozůstalosti před časem zemřelého evangelického faráře Miroslava Rozbořila, který dlouhý čas sloužil i v Boskovicích. V jeho rozsáhlé knihovně byl nalezen kratičký spisek básní nadepsaný Souznění. Autorem této sbírky není nikdo jiný než dlouholetá pedagožka boskovického gymnázia, sbormistryně a velká osobnost boskovického kulturního života, Lenka Bařinková, která [nedávno bohužel předčasně zemřela](http://ohlasy.info/clanky/2015/12/lenka-odesla.html).*

<img src="http://i.imgur.com/e5H7snY.jpg" alt="ukázka z knihy" class="img-responsive img-popup" data-author="Adéla Rozbořilová">

Původ básnické sbírky, kterou vydal v polovině 70. let minulého století Kruh přátel hudby SKP Boskovice, je pozoruhodný. Juvenilie Lenky Bařinkové, publikovaná ještě pod jejím dívčím jménem Kysilková, vznikla patrně v reakci na její velký úspěch v literární soutěži Marušky Kudeříkové v roce 1974. Již v té době drobně publikovala některé básně v Mladé frontě a deníku Rovnost. Unikátnost básnické sbírky podtrhuje i její knižní zpracování; básně, ručně psané na volných listech, doplňují kresby významného blanenského výtvarníka Luboše Stříbrckého.

I přestože v době, kdy sbírka vznikla, bylo Lence Bařinkové pouhých devatenáct let (byla studentkou 4. ročníku gymnázia), básně vykazují nadprůměrnou vyspělost. Tematicky se věnují různým osobnostem hudební skladby; již tehdy nedokázala Lenka Bařinková zapřít svou lásku k hudbě. Že v básních bude hrát hudba důležitou roli, koneckonců naznačuje již samotný název sbírky.

Básnickou sbírku Souznění tvoří šest básní, každá z nich se věnuje tématu, které nějakým způsobem souvisí s životy slavných hudebních skladatelů. K tematickému ladění básní, korespondujícímu s životem daného skladatele, Lenka Bařinková přistupuje poměrně nápaditě, jako tomu je například v básni Lašská písnička: 

*Nemíval cestu vyšlapanou.  
Šel po zarostlém chodníčku,  
v duši stesk, na rtech milovanou  
prostinkou lašskou písničku.*

*Chodníček mizí, v prach se ztrácí,  
v šedivě mrtvou podušku.  
Ptá se jí, proč mu nenavrací  
dcerečku jeho, Olušku.*

*[…]*

*Nemíval cestu vyšlapanou.  
Šel po zarostlém chodníčku,  
v duši stesk, na rtech srdcem psanou  
divokou lašskou písničku.*

Zastoupeni jsou jak čeští (Bedřich Smetana, Leoš Janáček), tak zahraniční velikáni hudby (J. S. Bach, W. A. Mozart, E. H. Grieg) napříč epochami. Z básní lze odhadovat nejen to, které věhlasné osobnosti Lenka Bařinková obdivovala v hudbě, ale i v literatuře. Prostřednictvím stylistiky a formy veršů lze vysledovat inspiraci básněmi ruchovců a lumírovců, možná přímo samotným Jaroslavem Vrchlickým.

Verše pečlivě pracují se zvukomalbou, jež se objevuje přesně v místech, kde chce autorka akusticky (zvukově) podtrhnout obsahovou stránku básně. Ačkoliv rytmická schémata nejsou vždy zcela precizní, básním nelze upřít jistou míru hudebnosti. Zvukovost básní také pomáhá těsněji provázat význam a formu; díky tomu jsou básně neobyčejně celistvé.

Mimořádnost básnické sbírky Souznění, a pravděpodobně i obecně poezie Lenky Bařinkové, nespočívá tolik ve formě, jako spíše v obsahu; formálně se autorka skutečně drží více méně jednotného konceptu, pravidelného metrického schématu. Neobvyklá je však její umělecká citlivost při zpracování jednotlivých témat; je to způsob, jakým básně podivuhodně balancují mezi lyričností a epičností; jakkoliv se v nich neodvíjí žádné vyprávění, přesto verše vytvářejí jakési „mikropříběhy“. Tyto mikropříběhy nejsou sledem událostí, ale vykreslují určité emoce. Fragmenty děje slouží k dotváření emocionálního ladění básně. Příkladem tohoto způsobu kompozice je báseň Mí Pražané mi rozumějí:

*„Mí Pražané mi rozumějí!“  
Jak dávno zazněla ta slova,  
a přece v srdcích zas a znova  
citlivé struny rozechvějí.*

*Když přijel k nám i s mladou ženou,  
tu srdce lidu zahrála  
árie z jeho Figara.  
Nalezl náruč otevřenou.*

*Člověk, jenž vyřkl vroucná slova,  
píseň pekaře-učedníka  
i oči slepce-harfeníka  
v té chvíli slyšel mluvit znova.*

*Všem uměl struny rozechvívat  
v chaloupce chudé, na zámku.  
A okouzlenou Bertramku  
slyšely stromy štěstím zpívat.*

*Ta slova podnes vroucně znějí.  
Ta slova, jimiž děkoval  
člověk, jenž Čechy miloval.  
„Mí Pražané mi rozumějí!“*

Básně Lenky Bařinkové, obsažené ve sbírce Souznění, v sobě kombinují dvě roviny: Tématem, které vykresluje některý charakteristický prvek skladatelova života, tvoří jakési „básnické medailonky“ – ve zkratce představují fatální momenty těchto životopisů. Zároveň jsou však plnokrevnou lyrikou, jež velmi dobře využívá právě tyto epické fragmenty k dokreslení nálady jednotlivých básní. Společným jmenovatelem toho všeho je pak hudba – ať už je to hudba slova (řeči), anebo hudba tónů.	
Svými básněmi tak autorka sděluje už tehdy jednoznačné poselství: na prvním místě bude vždy hudba. Vždyť i sama v jedné ze svých básní píše: *chtěla bych tónem být, / v akord se skrýt*. Jakkoliv tedy Lenka Bařinková skrze svou sbírku promlouvá jako talentovaná básnířka, sluší se dodat: básnířka ve službách hudby.
