---
title: Žloutenkou se letos nakazila téměř dvacítka lidí z Blanenska
cover-photo: http://i.ohlasy.info/RlJYLvMl.jpg
author: Marek Osouch
category: zpravodajství
tags: zdravotnictví
---

*Žloutenka typu A neboli nemoc špinavých rukou se šíří po jižní Moravě dál. Jen na Blanensku hygienici evidují osmnáct případů, což je zhruba tolik, kolik se jich loni za stejné období nakazilo v celém Jihomoravském kraji. Zde jich letos k polovině srpna bylo už přes 170. Kdy celokrajská epidemie skončí, hygienici netuší.*

<img src="http://i.ohlasy.info/RlJYLvM.jpg" alt="muž si umývá ruce v omyvadle" class="img-responsive img-popup" data-author="Bill Branson">

Žloutenka po Brně citelněji zasáhla také okres Blansko. Osmnáct případů, které zde letos hygienici zaznamenali, tvoří zhruba jedenáct procent všech krajských případů. „První případy jsme zaznamenali v dubnu. Tito lidé se nakazili kontaktem s nemocnými osobami v Brně,“ uvedla ředitelka protiepidemického odboru krajské hygienické stanice Renata Ciupek. Podle ní se jednalo především o bezdomovce a drogově závislé ve věku mezi 25 a 34 lety. 

Další případy zaznamenali hygienici v červnu, kdy se nákaza postupně rozšířila případ od případu, případně si ji někdo dovezl ze zahraničí. Nákazu žloutenkou na sobě člověk nemusí hned poznat. Inkubační doba je až padesát dní, přičemž přenašečem nemoci je člověk od chvíle nakažení. „Ve spolupráci s praktickými lékaři se nám podařilo včasně zachytit několik případů a včas je izolovat a léčit, a tak zabránit dalšímu šíření,“ doplnila hygienička.

V blanenské ani boskovické nemocnice nakažení žloutenkou neleží. Ani jedno zdravotnické zařízení totiž nemá infekční oddělení, kde se tito pacienti léčí. Míří tak do Brna, kde je lékaři izolují od okolí. S rodinou a příbuznými mohou mluvit jen z okna pokoje.

Zatímco v Brně přibývají stále nové případy, v okrese Blansko je situace lepší. „V posledních dvou týdnech nebyl na Blanensku zaznamenán žádný nový případ onemocnění,“ sdělila hygienička. Přesto však není vyloučené, že se znovu nějaký případ objeví. Do Brna, které je žloutenkou nejvíce zasažené, jezdí každý den spousta lidí do zaměstnání nebo na nákupy.

Důležitá je proto podle hygieničky prevence, zejména důsledné mytí rukou teplou vodou a mýdlem. Virus žloutenky se totiž z těla nakaženého dostává společně se stolicí a do člověka vniká ústy, hlavně kvůli neumytým rukám před jídlem.

Nejlepší cestou, jak předejít nákaze, je očkování. Na Blanensku a Boskovicku se nechala naočkovat už třicítka lidí, vakcínu si však musí člověk sám zaplatit. Pojišťovny ji nehradí, nebo jen částečně. Všeobecná zdravotní pojišťovna dává lidem příspěvek 500 korun. „Zaplatil jsem za očkování 1 150 korun a účinné má být pět let. Z té částky si ještě nechám pětistovku proplatit od pojišťovny,“ sdělil Antonín Kočvara, který se nechal nedávno naočkovat. Původně čekal, že bude muset sám platit až dva tisíce, šest stovek podle něj už není tolik. „Pokud to pomůže, tak to stojí za to,“ dodal.
