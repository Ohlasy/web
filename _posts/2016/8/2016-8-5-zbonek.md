---
title: "Rendez-vous s jazykem: Místní jména na Boskovicku – Zboněk"
cover-photo: http://i.ohlasy.info/bpGCnlL.jpg
author: Vít Boček
category: seriály
serial: jazyk
---

*„Všechny cesty vedou do Kunštátu, do Zboňku a do Rozseče,“ zaznívá ke konci básnické prózy Františka Halase Já se tam vrátím… Zboněk zde figuruje nejspíše proto, že odtud pocházel básníkův celoživotní kamarád Theodor Hejl, s nímž se Halas seznámil už v dětství, když žil s rodiči čtyři roky ve Svitávce (1909–1913), a za nímž pak ve dvacátých a třicátých letech pravidelně jezdíval na letní prázdninový pobyt. Je však možné, že ještě v dětství se Halas setkal s poněkud jiným názvem této malé obce. Její jméno se totiž v průběhu historie celkem výrazně proměňovalo.*

<img src="http://i.ohlasy.info/bpGCnlL.jpg" alt="Zboněk" class="img-responsive">

Dochované zapsané podoby názvu obce, jež je dnes administrativně součástí Letovic, jsou skutečně velmi rozmanité: *Lbonow* (1201), *Lboněk* (1446), *Lbuniek* (1542), do *Lbonka* (1575), *Zboniekh* (1674), *Zbognikh* (1718), *Zbagnik* (1751), *Žbonek*, *Zboniek*, *Spinek* (1846), *Zbonek*, *Zboňky* (1872), *Lbonov*, *Zboněk* (1881), *Zoběnk*, *Zbonov* (1893), *Zboněk* (1924). Soudě podle nejstaršího dochovaného názvu, původní jméno osady znělo patrně *Lboňov*. Jednalo se o název odvozený od vlastního jména *Lboň* pomocí obvyklé přivlastňovací přípony *-ov* (v nové češtině jí odpovídá přípona *-ův* u přídavných jmen přivlastňovacích mužského rodu: prezidentův blábol, apod.). Název tedy vlastně znamenal „ves lidí Lboňových“, „ves patřící Lboňovi“.

Samo osobní jméno *Lboň* zřejmě vzniklo z nedoloženého podstatného jména *lboň* „někdo, kdo má velkou hlavu“, totiž velkou *lebku* neboli *leb* (dnešní tvar *lebka* je vlastně původně zdrobnělina od prvotního tvaru *leb*, který byl ještě ve staré češtině jak ženského rodu a skloňoval se *leb*, bez *lbi*, atd., tak rodu mužského a skloňoval se *leb*, bez *l(e)ba*, atd.; slovo tehdy znamenalo nejen „hlava, kostra hlavy“, ale také „přilba, část zbroje chránící hlavu“). Že se stalo slovo *lboň* základem pro pojmenování osoby, není překvapující, protože motivací pro osobní jména často bývá právě nějaká nápadná vnější, fyzická vlastnost pojmenovávané osoby, kupříkladu právě velká hlava (srov. jména jako *Hlaváč*), dlouhé nebo jinak nápadné vlasy (srov. jméno *Vlasák*) nebo výška (srov. *Dlouhý*, *Malý*). Přípona *-oň* zde zároveň přináší expresivní označení nositele dané vlastnosti (kdo je *drsný*, je *drsoň*, a kdo je *mimo*, ten je *mimoň*).

A jak se název obce vyvíjel až do dnešní podoby? Je pravděpodobné, že vedle podoby *Lboňov* existovala také krátká podoba *Lboň*. Od ní se zřejmě velmi brzy vytvořila zdrobnělina s příponou *-ek*, tedy *Lboněk* (tvar je doložený už z roku 1446). Počáteční *Z-* se pak v názvu obce objevuje poprvé až v 17. století. Ladislav Hosák a Rudolf Šrámek, autoři slovníku Místní jména na Moravě a ve Slezsku II (1980), předpokládají, že toto *z* se do názvu dostalo z předložkového spojení v druhém pádu názvu: *z Lboňku*. Složitá úvodní skupina souhlásek zde zřejmě vedla k výslovnosti nikoli dvojslabičné (*zlboň-ku*), ale jednodušší tříslabičné (*zl-boň-ku*), v níž se *l* stalo takzvaně slabičným (tak jak je tomu například ve slovech *blb*, *hlt*, apod.). Vzniklý tříslabičný tvar byl však v rozporu s tvary jiných pádů tohoto slova, které zůstaly dvojslabičné. Tato nesouměrnost byla pak odstraněna vynecháním onoho slabičného *l*, čímž se dospělo opět k dvojslabičnému tvaru, ale už s jinou počáteční hláskou slova, tj. se *Z*. To se pak prosadilo i ve všech ostatních pádech slova.

Uvedená vývojová cesta možná působí příliš komplikovaně, ale výklad má oporu i ve vývoji dalších místních jmen. Včlenění původní předložky *z* do názvu je známo například také u jména moravského městysu *Vnorovy*. Uvedený tvar je původní, ale existuje i podoba *Znorovy* (nářečně průběžně používaná, v 18. a 19. století dokonce oficiální úřední, ve 20. století obecněji zpopularizovaná Skácelovou básní *Znorovy v noci*), která vznikla splynutím předložky *z* s tvarem druhého pádu, přidáním nové stejně znějící předložky a nakonec vypadnutím původního *V-* v obtížně vyslovitelné skupině souhlásek: *z Vnorov* → *z(e) Zvnorov* → *ze Znorov*, tedy obdobně, jako jsme to viděli v případě Zboňku.

Vyřeší-li se výslovnostní problém způsobem, který jsme si ukázali, vede to ale na druhou stranu k zatemnění původní významové motivace slova. A protože lidé jsou obecně vnitřně nastaveni k tomu asociovat si jednotlivá slova s jinými slovy, a činit je tak vlastně pro sebe srozumitelnými, transparentními, stává se pak, že významově neprůhledný tvar přiřadí podvědomě k nesprávnému slovu, k němuž ve skutečnosti co do původu nepatří. V případě Zboňku je to hezky vidět na podobách z 18. století, dochovaných jako *Zbognikh*, *Zbagnik*, které vlastně znamenají *Zbojník*, ale i na dalších zkomolených podobách z 19. století, v nichž se objevuje počáteční *Ž* (*Žbonek*), nebo dokonce dochází k úplné záměně celého slovního základu (*Spinek*).

Na druhou stranu je patrné, že jakési povědomí o původní podobě s *L* na začátku slova v obci přetrvalo, protože ještě k roku 1881 máme doloženu i variantu *Lbonov* (byť s *n* místo původního *ň*). Jen průzkum místních historických pramenů by mohl ukázat, zda se případně v této době neuvažovalo o návratu k tvarům s *L*. Vyloučit to nelze, a možná tedy nechybělo mnoho a v Halasově skladbě bychom dnes četli, že „Všechny cesty vedou do Kunštátu, do Lboňku a do Rozseče“…
