---
title: „Havel je pro mě životní inspirací, vybízí k nelhostejnosti, aktivitě a zodpovědnosti nejen za sebe.“
cover-photo: http://i.imgur.com/4aJqfcZl.jpg
author: Tomáš Trumpeš
category: rozhovory
tags: architektura, Letovice
---

*Rozhovor s Drahoslavou Kráčmarovou, iniciátorkou záměru umístit v Letovicích na veřejném místě bustu prezidenta Václava Havla. Povídali jsme si o tom, jak celý nápad vznikl, jak by měla celá věc ve výsledku vypadat a co pro ni osobně Václav Havel znamená. Drahoslava Kráčmarová žije v Praze, ale do rodných Letovic se často vrací, angažuje se zde ve spolku Paleta, jako pořadatelka BiGy Festu a také jako zpěvačka.*

<img src="http://i.imgur.com/4aJqfcZ.jpg" alt="Drahoslava Kráčmarová" class="img-responsive img-popup" data-author="Ivo Bařinka">

**Popravdě řečeno se mi pořád nechce věřit, že by v roce 2016 malé město zde na Moravě schválilo a uskutečnilo nápad umístit ve veřejném prostoru bustu Václava Havla. Ty tomu věříš?**

Nevím, co je na tom k neuvěření. Dobře si vzpomínám na atmosféru týdne po Havlově smrti. Bydlím v Praze, a tak jsem každý den chodila zapálit svíčku na Pražský hrad. Potkávala jsem tam davy lidí ze všech koutů republiky, i z těch nejmenších vesniček, kteří si vzali volno z práce jen proto, aby mohli uctít památku pana prezidenta. Osobnost Václava Havla oslovuje lidi na celém světě a tato obliba je upřímná a autentická. V tuto chvíli naštěstí nejen věřím, ale už také vím, že busta v Letovicích opravdu bude.

**Poslední letovické zastupitelstvo rozhodlo, že busta by měla být umístěna před budovou na Tyršově ulici. Odhlédněme zatím od tohoto prostorového řešení, ale znamená to, že samotný fakt, že busta v Letovicích bude, je tímto schválen? Nebo se o umístění busty bude ještě znovu rozhodovat?**

Zastupitelé rozdělili hlasování o bustě do celkem čtyř částí. Hned první byla, zda vůbec mít bustu Václava Havla v Letovicích, druhá pak, zda přijmou náš dar. V obou případech zastupitelé hlasovali pro. Konkrétní umístění busty u budovy na ulici Tyršova je nyní již odsouhlaseno Radou města. Nyní je tedy celý záměr definitivně schválen a můžeme začít s realizací.

**Pojďme tedy k umístění – je varianta na Tyršově ulici podle tebe vhodná? Nebo jsi chtěla bustu raději na náměstí?**

Původně jsme chtěli bustu umístit na náměstí, kde se prostor pro ni přímo nabízí. Považovali jsme za důstojné, aby první český prezident byl na místě, které je centrem města. Navíc mít vedle sebe na jednom náměstí prezidenty Masaryka a Havla dávalo významový přesah – oba byli prvními prezidenty republiky, oba nositeli ideálů demokracie a humanismu. 

**Zastupitelé na tyto argumenty neslyšeli?**

Většina zastupitelů bohužel měla jiný názor. Nezapomeň také na složení zastupitelstva a zejména rady v Letovicích, kde jsou zástupci komunistické strany. K našemu překvapení ale s nápadem měli problém i někteří představitelé demokratických stran.

**Takže jste s variantou na Tyršově smířeni?**

No, smířeni není to správné slovo. Ono se to nakonec semlelo tak, že se na tuto variantu dokonce těšíme… Hned druhý den po rozhodnutí zastupitelstva jsem oslovila svou kamarádku, zahradní architektku Hanu Matějkovou, aby nám vymyslela, jak by se prostor dal upravit. Aby vzniklo opravdu důstojné a hlavně živé místo, kam by lidé rádi chodili a kde by trávili svůj volný čas. Hanka pak připravila tak kvalitní projekt, že přesvědčil i členy rady města. Všechno špatné je tedy pro něco dobré – odsunutí Václava Havla z náměstí nakonec vedlo k vytvoření úplně nového prostoru, který přímo vybízí k trávení času.

<img src="http://i.imgur.com/SEjoqOI.jpg" alt="Tyršova ulice" class="img-responsive img-popup" data-author="Jaroslav Chloupek">

**Nepůjde tedy jen o umístění busty, ale o úpravu celého prostoru? Jak bude vypadat?**

Přesně tak. V současné době se jedná o nicneříkající plácek mezi budovou knihovny a hudebkou, který se ale [promění na svěží park](http://data.ohlasy.info/2016/havel-busta.pdf). V popředí bude umístěna busta Václava Havla, na dlažbě budou Havlovy citáty. Většina prostoru ale bude mít charakter parku – stromy a velmi originálně pojaté lavičky k sezení. Myslím, že je to přesně v duchu pana prezidenta. Sám by asi nestál o nějaké studené pocty, takto bude vždy obklopen lidmi.

**Kolik bude vytvoření busty stát? A z čeho bude financováno? Počítá se s finanční spoluúčastí města?**

Cena busty se pohybuje okolo 120 tisíc korun, není v ní však zahrnuta výsledná estetická hodnota. Peníze sháníme tak, že pořádáme různé kulturní akce – například festival BiGy Fest, v současné době plánujeme dát projekt na Hithit. Rádi bychom oslovili veřejnost, aby nám pomohla náš záměr uskutečnit. Město pak zaplatí podstavec. 

Celkové náklady ale budou ještě vyšší – budeme navíc z vlastních zdrojů realizovat projekt parku. V současné době na to děláme kalkulaci. Věříme ale, že se najdou příznivci Václava Havla a pomůžou nám celý projekt zdárně dokončit. 

**A teď k samotné bustě – jak vůbec celý nápad vznikl?**

Dá se říct, že celé to byla souhra náhod. Když zemřel pan prezident, chodila jsem mu zapálit svíčku se svou kamarádkou, výtvarnicí Zdeňkou Hoškovou. Loni mě Zdeňka pozvala k sobě domů a tam jsem poznala jejího syna, akademického sochaře Kryštofa Hoška. Když jsme se šli podívat k němu do ateliéru, zahlédla jsem mezi jinými Kryštofovu studii busty Václava Havla. Bylo mi líto, že je takto skrytá veřejnosti. Když jsem zjistila, že budou Letovice slavit výročí, vzpomněla jsem si na bustu. A pak jsem jednoho dne zapla televizi, kde mluvil pan Žantovský o tom, že rok 2016 je rokem nedožitých osmdesátin Václava Havla. V tu chvíli se mi rozsvítilo v hlavě a nápad byl na světě.

**Proč by měly mít Letovice bustu Václava Havla?**

Letovice by měly mít bustu Václava Havla právě proto, že letos slaví stejné výročí – pan Havel nedožité osmdesátiny a Letovice osmdesát let od povýšení na město. Časem budou mít všechna města nějakou připomínku prvního prezidenta. Proč tedy nevyužít této shody?

Díky debatě se zastupiteli při přípravě projektu jsme navíc zjistili, že Václav Havel v Letovicích jednou skutečně byl – v souvislosti s tajným koncertem kapely Plastic People. Zastupitel František Boček pak oslovil historiky a přišli se zajímavou tezí ohledně Václava Havla, kterou nyní prověřují. Pokud se potvrdí, bude celá akce dávat ještě větší smysl…

**Zaznamenalas i nějaký vyslovený odpor k celému záměru? Teď myslím mimo zastupitelstvo.**

Osobně jsem se s žádným odporem nesetkala. Pan starosta má údajně kvůli bustě spoustu problémů. Lidé mu prý vyčítají, že bustu v Letovicích nechtějí. Někteří si na něm dokonce vyžádali moje osobní číslo. Zatím mi ale naštěstí nikdo nevolal.

Vlnu odporu jsme zaznamenali pouze prostřednictvím anonymní ankety na stránkách města. Navzdory dnešní módní vlně zesměšňování prezidenta Havla a jeho příznivců se stále domnívám, že nás „pravdoláskařů“ je snad ve společnosti pořád ještě dost. 

**Autora busty jsi měla vymyšleného od samého začátku? Můžeš ho trochu představit?**

Akademický sochař Kryštof Hošek je výrazným umělcem a také osobností. Ve své tvorbě se nebojí vyjadřovat své politické postoje. Má spoustu realizací nejen v České republice. Kryštof pochází z významné umělecké a intelektuální rodiny. Jeho dědeček Zdeněk Edel patří mezi naše nejvýznamnější architekty. Oba rodiče jsou výtvarníci, otec navíc sochař.

**Jak reagoval, když jsi ho oslovila?**

Kryštof byl rád. Osobně si váží odkazu Václava Havla. Také on cítí potřebu v dnešní době připomínat ideály, které zosobňoval.

**Není busta vzhledem k povaze Václava Havla přeci jen trochu konzervativní řešení? Nepřemýšleli jste o nějakém odvážnějším a hravějším uměleckém řešení?**

Tak napřed mi říkáš, že si pořád ještě nedovedeš představit, že by tak malé město jako Letovice schválilo umístění busty Václava Havla, a pak se divíš, že jsme zvolili konzervativní řešení? Letovice jsou maloměsto, myslím, že jeho obyvatelé v současné době nejsou připraveni přijmout nějaké neobvyklé umělecké provedení. My přece nechceme šokovat, ale připomenout osobnost Václava Havla. Nemůžeme to nějak znásilňovat, zde nejde o nás, ale o Havla. Podívej se na tvorbu Kryštofa Hoška. Já jsem mu dala mantinely, do kterých se musí vejít. Ale nepochybuju o tom, že vytvoří dílo, které bude naprosto unikátní – neotřelé a zároveň většinově akceptovatelné.

**Co pro tebe znamená a symbolizuje Václav Havel?**

Václav Havel je v mých očích především člověk, který měl vizi a ideály, kterých se nevzdal a za kterými stál. Je pro mě životní inspirací, vybízí k nelhostejnosti, aktivitě a zodpovědnosti nejen za sebe. V průběhu života čím dál víc objevuju tu obrovskou pravdu skrytou v tak jednoduše znějící větě o pravdě a lásce. Václav Havel je osobnost, která mi chybí. Je mi líto, když vidím, co se stalo s důstojností prezidentské funkce. Dříve jsem s hrdostí sledovala kroky pana prezidenta, dnes raději vypínám televizi.

**Cítíš se ve své generaci s tímto pohledem spíš jako anomálie, nebo myslíš, že je častý? Jak pode svého okolí vidíš vztah k Havlovi u lidí, kteří řekněme nezažili jeho prezidentskou éru jako dospělí lidé?**

Musím říct, že se pohybuju mezi lidmi, kteří o Havlovi smýšlí obdobně jako já. Když svým přátelům vyprávím, kolik těžkostí jsme museli překonat, aby město přijalo darem bustu Václava Havla, nikdo mi to nevěří. Sama jsem byla v šoku, když jsem na sociálních sítích viděla, jak někteří letovičtí politici burcují občany, aby se proti záměru postavili. A když jsem ze zvědavosti rozklikla diskuzi pod článkem v novinách, udělalo se mi špatně. Kolik nenávisti jsou schopni lidi projevovat k osobě Václava Havla…

Jako každá silná a výrazná osobnost má Havel své zaryté podporovatele i odpůrce. Asi je to přirozené. U lidí, kteří nezažili jeho prezidentskou éru jako dospělí, cítím velký vliv jejich rodičů. V tomto ohledu jsem měla velké štěstí.

<img src="http://i.imgur.com/QeWjOk5.jpg" alt="podepsaná fotografie Václava Havla" class="img-responsive img-popup">

**Mělas možnost se s Václavem Havlem setkat? Jak to proběhlo?**

S panem prezidentem jsem se bohužel nikdy nesetkala. Mám ale na něj osobní památku. Jako doktorandka jsem učila kurzy českého jazyka pro dospělé, kteří si z nějakého důvodu museli doplnit vysokou školu. Jednou jsem učila skupinu policistů, z nichž jeden měl dyslexii, vzhledem k jeho věku ale nebylo možné, aby bylo provedeno řádné vyšetření, na základě kterého bych mu upravila studijní povinnosti. Velmi jsem se mu tedy věnovala, abych ho připravila na zápočtový test. Když pak test napsal, měl obrovskou radost. Jako výraz poděkování mi poslal osobně podepsanou fotografii Václava Havla i s věnováním. Zjistila jsem pak, že byl jeho osobním řidičem.

**Není tajemstvím, že hlavní strážci Havlova odkazu jsou dnes mírně řečeno opatrní – řešili jste nebo řešíte ještě nějaká další nutná povolení k vytvoření busty? Musí ji schválit rodina?**

Ano, přes Vizi 97 jsme oslovili paní Dagmar, která je správcem dědictví. Nápad na bustu se jí líbil a udělila nám svolení. Jiný souhlas nepotřebujeme. V tomto směru se plně spoléhám na svou sestru Marcelu, která je advokátka. Ta také zajistila potřebný souhlas.

**Pokud vše dopadne ku prospěchu záměru – kdy by měla být busta odhalena?**

Narozeniny pana prezidenta jsou 5. října, busta bude odhalena v sobotu 8. října. Zatím se držíme původního plánu a ženeme vše tak, aby se to stihlo.

**A jak slavnostní odhalení proběhne? Co plánujete?**

Vzhledem k osobnosti Václava Havla nechceme žádnou oficiální, nic neříkající ceremonii. Celé to pojmeme jako příjemnou oslavu. Program začne už v 16 hodin, v 17 hodin proběhne samotné odhalení, poté volná zábava a po 18. hodině koncert kytaristky a písničkářky Dagmar Voňkové v sále ZUŠ. Konkrétní průběh zveřejníme v průběhu září. Rozhodně však je na co se těšit. Na přípravě busty, parku a celé této akce se podílí tým fajn lidí, kteří to všechno dělají z lásky k panu prezidentovi. Určitě se to podepíše na celkovém vyznění.
