---
title: České dráhy mění jízdní řád. První  ranní vlak ve Skalici nezastaví
cover-photo: http://i.ohlasy.info/q4K55YJl.jpg
author: Marek Osouch
category: zpravodajství
tags:
    - doprava
    - železnice
    - Boskovická spojka
---

*Cestování vlakem do Prahy bude složitější. Ministerstvo dopravy chce zrušit zastávku ve Skalici nad Svitavou pro první ranní expres, který je v Praze krátce po sedmé hodině. Lidé budou muset do Letovic nebo Blanska, kde vlak bude i nadále zastavovat. Dále se také pracuje na projektu Boskovické spojky. Stavět by se měla začít v roce 2019.*

<img src="http://i.ohlasy.info/q4K55YJ.jpg" alt="lidé nastupující do vlaku na boskovickém nádraží" class="img-responsive img-popup" data-author="Marek Osouch">

Složitější cestování vlakem ve směru na Prahu budou mít lidé, kteří potřebují být v Praze brzy ráno, a jedou proto prvním ranním spojem. Krátce před pátou nastoupí v Boskovicích a osm minut po sedmé jsou v Praze. Po změně jízdních řádů letos v prosinci však budou muset kvůli zrušení zastávky ve Skalici nejspíš autobusem do Letovic. Ten vyjíždí z Boskovic o půl páté ráno, tedy zhruba o půl hodiny dřív, než v kolik v současnosti vyjíždí vlak do Skalice s přestupem na ranní expres. Do Blanska vhodné spojení neexistuje. Změnu může ještě přinést nový jízdní řád pro autobusy, který zatím není zveřejněný.

„V novém jízdním řádu není důvod, aby v této železniční stanici zastavoval výjimečně jeden vlak expresní linky tak jako dosud. Dojde totiž zároveň k přidání jednoho rychlíku v brzkých ranních hodinách, který ve Skalici zastaví,“ prohlásil mluvčí Ministerstva dopravy Tomáš Neřold. Už však nezmiňuje, že expres nadále bude zastavovat v Blansku a Letovicích, kde také obvykle dálkové vlaky nezastavují. Rychlík, který expres nahradí, je však pomalejší a do Prahy přijede o hodinu později. Nově tedy cestující vyjede motorákem v pět z Boskovic a v Praze bude až po osmé.

Zatím se jedná pouze o návrh, ve kterém mohou ještě nastat změny, ministerstvo  s nimi však alespoň v tomto případě už nepočítá. Stejně tak je nepředpokládá ani strojvedoucí a boskovický radní Vladimír Farský. „Moc nevěřím tomu, že by se ještě něco měnilo. Vím o lidech, kterým změna zkomplikuje cestu do práce. Nedostanou se tam na čas,“ sdělil. Dotazy ke změnám měla podle mluvčího ministerstva také boskovická radnice. „Na zaslané dopisy jsme zaslali odůvodněnou odpověď. Domníváme se, že současné řešení zachovává pro cestující kvalitní dopravní obslužnost,“ doplnil mluvčí.

Další významnější změny na trase Praha-Brno ani na trase Velké Opatovice-Skalice nad Svitavou nový jízdní řád neplánuje. Spoje do Velkých Opatovic zůstanou stále stejně omezené. Ve všední dny pojede v každém směru šest vlaků, v sobotu žádný a v neděli dva. Jedinou změnou je večerní spoj ze Skalice do Velkých Opatovic, který se posouvá z půl sedmé na půl šestou.

### Boskovická spojka v roce 2021

Správa železničních dopravních cest (SŽDC) dále pracuje na projektu takzvané Boskovické spojky, tedy přímého železničního spojení Boskovic a Brna. Správci železnic letos zadali a vysoutěžili zpracovatele přípravné dokumentace. „Jejím obsahem je obecně zpřesnění technického řešení, investičních nákladů, doplnění či úpravy dopravní technologie,“ sdělila mluvčí SŽDC Kateřina Šubová. Dokumentaci by měla firma SUDOP Brno zpracovat do konce srpna příštího roku. Na ni by pak mělo navázat vypracování kompletní projektové dokumentace.

Plánovaná Boskovická spojka upřednostňuje dopravu směrem na Brno nad dopravou druhým směrem. Na otázku, jakým způsobem bude zajišťovaná doprava směrem na Prahu, odpověděla mluvčí SŽDC jen neurčitě jednou větou. „Spojení Boskovic a Prahy bylo v rámci studie řešeno přestupem ve Skalici nad Svitavou,“ řekla mluvčí.

Studie proveditelnosti z loňského roku, na kterou mluvčí odkazuje, řeší současnou trať a dopravu jen velmi obecně. Pouze zmiňuje, že se současná trať zachová. Otázkou však je, zda se s výstavbou spojky další zastávky rychlíků směrem na Prahu ve Skalici neomezí. Tento dotaz ponechala mluvčí SŽDC bez odpovědi. Ministerstvo dopravy ale uklidňuje, že rychlíky dále zastavovat budou: „Boskovice jsou z našeho pohledu důležitým bodem pro obsluhu vlaků rychlíkového segmentu. Spojení rychlíky bude zajištěno i po zprovoznění Boskovické spojky,“ řekl mluvčí ministerstva.

Nová železniční trať spojující Boskovice a současný koridor za více než jednu miliardu se má začít stavět v roce 2019 a dokončená má být po dvou letech. Výstavba spojky vychází z dlouhodobého plánu Jihomoravského kraje spojit přímou železniční tratí s Brnem všechna města s rozšířenou působností – takovým městem jsou právě i Boskovice. „Odstraněním přestupu a přímou jízdou dochází k citelným úsporám jízdních dob z 59 minut na 47 minut v případě osobního vlaku,“ dodala mluvčí SŽDC.

*Text jsme doplnili o informaci, že se vedení města Boskovice na ministerstvu dotazovalo na rušení spoje.*
