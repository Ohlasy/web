---
title: „Spoustu věcí, které jsou teď samozřejmostí, jsme si musely vydupat.“
cover-photo: https://i.ohlasy.info/4qOtn53l.jpg
author: Martina Vašková
category: rozhovory
---

*Rozhovor s Lenkou Pohlovou, statutární zástupkyní Mateřského centra Boskovice, která zde pracuje od úplných začátků. Povídaly jsme si o provozu, akcích, ale i možnostech a potřebách místa, kde se scházejí rodiče s malými dětmi. Kromě pozvání na letos desáté Zámecké hemžení jsme se v rozhovoru věnovaly i rozdílům v mateřské dovolené před lety a dnes.*

{% photo src="https://i.ohlasy.info/4qOtn53.jpg" author="Tomáš Trumpeš" %}

**Od kdy působíte v mateřském centru a co zde máte na starosti?**

Do mateřského centra jsem přišla v roce 2002, tedy v době jeho založení. Tehdy jsem vedla kroužek pro maminky s dětmi na faře a kamarádky a zakládající členky centra Leona Valterová a Táňa Reiblová mě oslovily, zda nechci něco dělat i s nimi. Takže i když jsem mateřské centrum nezakládala, jsem tu úplně od začátku. A od roku 2009 působím jako statutární zástupkyně centra, ale k této funkci vedla dlouhá cesta. 

**Jak vypadaly počátky mateřského centra? A jak moc se lišily tehdejší aktivity od těch dnešních, kdy máte otevřeno denně a nabízíte celou řadu akcí a kroužků pro rodiče s dětmi?** 

Ze začátku jsme se scházely jen jednou týdně na základní škole Sušilova. Pak jsme se přemístily do školičky u lázní, to už jsme se s ostatními maminkami vídaly dvakrát týdně. Centrum vzniklo za podpory TJ Rytmus a několik let pod ni patřilo. Nejprve jsme žádné aktivity nenabízely, hlavním posláním mateřského centra byla možnost setkávat se, ale to myslím platí dodnes. Ve školičce jsme si svépomocí vybudovaly třídu, kterou jsme tehdy získaly od města. V té době bylo velkým hnacím motorem hlavně nadšení maminek – některá šila závěsy, jiná oblečky pro panenky, někdo maloval, ostatní pomáhaly, všechny jsme tím žily. Později jsme se scházely víckrát týdně a některá z nás měla vždy v centru službu. A když se po dvou letech provozu naskytla možnost získat peníze z úřadu práce a my mohly zaměstnat provozní, začaly jsme nabízet kroužky a mít otevřeno denně. Já v té době měla už čtyři děti, po čtrnácti letech mi končila mateřská, a ačkoliv jsem neměla kam nastoupit, do práce jsem se skutečně těšila. S radostí jsem přijala nabídku kolegyň dělat provozní v našem centru. To jsme patřily ještě pod TJ Rytmus, od roku 2005 jsme se rozhodly založit si vlastní občanské sdružení. 

**Nebyly jste spokojené?**

To se nedá říct. Byly jsme prostě trochu vázané a v té době jsme si chtěly všechno organizovat samy. Zajímavé je i to, že mateřským centrem prošla spousta maminek, které byly později v nějakých funkcích – například ředitelka mateřské školy, ředitelka muzea, pracovnice KZMB a další. Jmenovat je všechny nemůžu, asi bych si už na všechny nevzpomněla. 

**Kam jste se ze školičky přemístily?**

Hledaly jsme vhodné prostory a mě napadlo oslovit faráře Miroslava Šudomu, který nám vyšel vstříc. A i když na místě dnešního mateřského centra byly tehdy ruiny, během prázdnin jsme zde zbudovaly všechno nové – třídy, sociální zařízení i dvůr. Já v té době znovu odcházela na mateřskou dovolenou a po návratu jsem vystřídala Věru Charvátovou ve funkci statutární zástupkyně, kterou jsem dodnes. Jinak ale pracuji jako pastorační asistentka na faře. V mateřském centru spíš hlídám, co je potřeba udělat, opravit, zařídit. Spolu s účetní a výborem asi šesti maminek, se kterými jsme začínaly, se občas scházíme a mateřské centrum vedeme. Ale protože už všechny máme děti odrostlé, někdy to nejde tak, jak bychom si představovaly. Přijde mi, že je těžké oslovit mladé maminky, které by s námi spolupracovaly. 

**Proč myslíte, že tomu tak je?** 

Myslím, že to má víc důvodů. Hlavní bude asi ten, že dříve maminky měly mateřskou dovolenou na čtyři roky, takže si stihly užít i děti a zároveň chtěly i něco podnikat. Dnes se vrací do práce obvykle po roce nebo dvou, takže si stihnou užít děti a nic víc. A já už cítím, že je potřeba sem pustit více mladých maminek, přece jen jsem už babička a můžu mít jiné potřeby, starosti i jiný pohled na věc než třeba mladé maminky. A další zásadní věc je, že zde vše děláme dobrovolnicky, opravdu to není výdělečná činnost. Sehnat totiž peníze na provoz je stále složitější. 

**Čekala bych, že zde maminky průměrně dva roky vydrží a třeba o vedení kroužků bude mezi nimi zájem.** 

Vedení kroužků je něco jiného. Na to se nám hlásí maminky z řad těch, které chodí do kroužků nebo jimi prošly. Těch jsme měly v loňském školním roce šest. Ale co se týče provozu centra, to je už horší. Loni se na provozu centra podílely čtyři maminky, od úřadu práce jsme dostaly dva úvazky, které teď končí, takže ještě přesně nevíme, jak budeme po prázdninách fungovat. Ale něco vymyslet musíme. Jeden rok jsme to třeba dělaly tak, že každého půl dne měla jiná maminka službu nebo zde některé maminky pracovaly právě ty dva roky dobrovolně. Je to opravdu jak kdy. Teď s námi nově spolupracují dvě moc šikovné maminky, což mě moc těší. Funguje také spolupráce s pedagogickou školou, jejíž žáci u nás pořádají takzvané Kavárničky, kdy si připraví program a pohlídají děti.  

**Kde se dají pro mateřské centrum sehnat peníze?** 

Od města získáváme peníze na nájem centra, dále se nám podařilo získat nějaké peníze z grantů – ty jdou většinou na vybavení. Pomáhá nám i Jihomoravský kraj nebo pracovní úřad či sponzoři, to jsou naše možnosti. I když se jedná třeba o pár tisíc, tak nám pomůžou. Samy pak pořádáme benefiční akci Zámecké hemžení, jejíž výtěžek jde právě na provoz centra. A ti, kdo chodí do kroužků a herny, platí vstupné, ale to je samozřejmě spíš symbolické, aby si ho mohly dovolit právě maminky na mateřské dovolené. A z peněz, které získáme prodejem našich výrobků na boskovickém vánočním jarmarku, kupujeme před Vánoci nové hračky. Několik let jsme byli zařazeni v grantovém systému Ministerstva práce a sociálních věcí, ale pak se změnily podmínky a stát začal přispívat těm, kteří pracovali s invalidy, seniory či uchazeči o práci. Což my nejsme, stále se prioritně zaměřujeme na matky na mateřské dovolené a děti do předškolního věku. 

**Přijde mi, že v posledních několika měsících pořádáte víc akcí než dříve. Je to tak?** 

Je pravda, že letošní prázdniny jsou hodně nabité. Dříve jsme o prázdninách pořádaly jednou týdně nějakou akci, teď jich díky novým maminkám máme víc. Ale stále máme prázdninový režim – tedy že je otevřeno, pouze když něco pořádáme. Ale u nás se děje pořád něco, jen to asi veřejnost tolik nevnímala. Byli jsme donuceni o sobě dávat víc vědět, myslím, že se to vyplatilo. 

**Na co ještě v srpnu mohou rodiče s dětmi přijít?** 

Akcí máme v srpnu ještě hodně, všechny je najdete na [našem webu](http://mcboskovice.webnode.cz/) nebo [facebooku](https://www.facebook.com/Mate%C5%99sk%C3%A9-centrum-Boskovice-102151246526765/?fref=ts). Zajímavá určitě bude prohlídka hradu pro rodiny s dětmi, které 5. srpna provede ředitelka Muzea Boskovicka Dáša Hamalová, volno máme i v příměstském táboře pro děti od tří do šesti let. Budeme mít otevřenou hernu, pořádáme vyjížďku na odrážedlech za historickými zemědělskými stroji nebo připravujeme besedu o ekologické domácnosti a domácí kosmetice.  Připravujeme i zdobení triček, společenské hry nebo recepty a ochutnávky vegetariánských pomazánek. 

{% photo src="https://i.ohlasy.info/BxkBxx6.jpg" author="Tomáš Trumpeš" %}

**A jaké bude letošní Zámecké hemžení, na co se můžou děti a rodiče těšit?** 

Letos bude jiné, výjimečné a doufáme, že zase skvělé. Jedná se o desáté výročí této oblíbené akce, které každoročně organizují Martina a Monika Oujeské. Letos pozvaly skupinu Kašpárek v rohlíku, která je označovaná jako zástupce hnutí „bejbypank“ a vznikla prý jako reakce na téměř neexistující mezigenerační zábavu určenou pro rodiče s dětmi. Akce se bude konat sedmnáctého září, tentokrát ale jinde, než jsou rodiče zvyklí. Za Kašpárkem v rohlíku budou muset přijít do spodní zámecké zahrady. A jako každoročně vyhlásíme i společný prvek hemžení – což dříve byly skřítkovské čepice, pyžama či cokoliv jiného – a včas to rodičům oznámíme. Tato akce je pro nás stěžejní, protože její výtěžek nám pomůže zvládnout následující rok. Bez pomoci sponzorů, rodiny Mensdorff-Pouilly a místostarostky Boskovic, Jaromíry Vítkové, která celých deset let akci zaštiťuje, a boskovických skautů a maminek z celého okolí, bychom to těžce zvládaly. 

**Co dalšího kromě Zámeckého hemžení od nového školního roku pro rodiče s dětmi připravujete?** 

Program pro nový školní rok zrovna teď tvoříme, určitě od září nabídneme zase cvičení a tvoření pro děti. Víc budeme vědět až koncem srpna. 

**A jaké jsou vaše další stěžejní akce v průběhu roku?** 

Kromě Zámeckého hemžení je to každoroční Karneval pro mrňata, který pořádáme ve spolupráci s pedagogickou školou. Pak Mravenčí školička pro děti, které ještě nechodí do školky, vánoční besídka pro maminky navštěvující naše kroužky, dále prodej námi vyrobených věcí na vánočním jarmarku v Boskovicích a v neposlední řadě jarní a podzimní burza oblečení. Když jsme s burzou začínaly, prodávané věci zabraly jeden stůl, a dnes se jedná o čtrnáctidenní bombastickou akci. Stále ji ale bereme jako službu maminkám, které tu mohou za levný peníz najít krásné věci.

**Při svých akcích často spolupracujete s Muzeem Boskovicka, to není úplně obvyklé, ne?** 

To nedokáži říct, nám to přijde zcela přirozené, protože ředitelka muzea Dagmar Hamalová je jednou z členek výboru mateřského centra. Takže jen v posledním měsíci jsme v muzeu pořádaly bleší trh nebo procházku s rodiči a dětmi židovským městem. Naše maminky zase naopak pomáhají třeba s muzejní nocí, všechno je to propojené.   

{% photo src="https://i.ohlasy.info/K19QdNp.jpg" author="Tomáš Trumpeš" %}

**Na vašem webu jsem se dočetla, že se vaše činnost zaměřuje i na zlepšování sociálních a materiálních podmínek ve městě. Co se vám v tomto ohledu povedlo?** 

V dnešní době už to tolik neplatí, protože podmínky pro maminky na mateřské už jsou dnes jiné. Ale když jsme měly děti malé a centrum začínalo, neexistovala třeba možnost, jak se s kočárkem dostat na poštu, úřad ani do knihovny. A to nemluvím o nájezdech na chodníky. To jsme se snažily změnit. Demonstrativně jsme jezdily s kočárky před městským úřadem, aby lidé viděli, kam se dostaneme, a kam ne. Byly doby, kdy mateřské centrum bylo jediné místo, kde mohly maminky své děti nakojit. Spoustu věcí, které jsou teď samozřejmostí, jsme si musely vydupat. Také jsme jednotlivým restauracím udělovaly řád dětského úsměvu, zatímco teď je naštěstí normální mít v podnicích dětský koutek. Kromě bezbariérových vstupů do budov se nám podařilo vybudovat i dětské hřiště, které jsme předaly do užívání města.   

**Vaše mateřské centrum bylo jedno z prvních na okrese. Jak probíhá spolupráce s ostatními, třeba v okolních vesnicích?** 

Snažíme se předávat zkušenosti a spolupracovat. Často k nám jezdí maminky z menších obcí pro radu, někdy jim dáme nábytek, který už nepotřebujeme, jindy se jezdí jen dívat, jak to u nás funguje. 

**V Boskovicích letos vzniklo druhé mateřské centrum. Jak jeho existenci vnímáte? Spolupracujete, nebo si vzájemně konkurujete?** 

Na to asi nedokážu přesně odpovědět. Myslím, že nás to nejprve zarazilo. Jsou to mladé maminky, které mají větší nadšení a pracují jinak než my, co už to děláme dlouho. Ale myslím, že nás to nakoplo k tomu, že o sobě dáváme víc vědět. Zdravá konkurence je potřeba. 

**Mateřská centra u nás spadají pod takzvanou Síť mateřských center. Co pro vás tato síť nabízí a plynou z ní nějaké povinnosti, nebo výhody?**  

V Síti MC jsme zaregistrováni od začátku. Boskovice zde asi mají speciální místo, protože zakladatelka mateřských center Rut Kolínská studovala na zdejším gymnáziu a k Boskovicím má svůj vztah. Jinak pro nás platí to, co pro všechna centra – platíme členský příspěvek a můžeme jezdit na semináře a nejrůznější kurzy a využívat služeb koordinátorky pro Jihomoravský kraj. Zúčastňujeme se regionálních setkání mateřských center, která se konávají i zde u nás. 

**Mění se v posledních letech návštěvníci mateřského centra? Chodí víc tatínků nebo prarodičů? A máte pro ně speciálně nějaké aktivity?** 

Určitě chodí mnohem víc tatínků i prarodičů než dříve. To se opravdu změnilo. Za nás třeba neexistovalo, že by šli naši manželé s dětmi do herny. Pomoct nám tady něco spravit, to ano, ale cvičit s dětmi opravdu nechodili. Ale žádné speciální akce pro ně neděláme. Mohou přijít s dětmi do kroužků nebo herny. Tady na faře je pořád spousta lidí, je to místo otevřené všem. Skauti zde mají klubovnu, vyučuje se zde angličtina, náboženství… je zde pořád plno. Jedna naše provozní je paní v důchodě a je úžasné, s jakou vitalitou a úsměvem vše zvládá. 

**Co z vašeho pohledu v mateřském centru nejvíce potřebujete, když pominu peníze?** 

Lidi, kteří by byli ochotni něco udělat pro druhé, ideálně bez nároku na honorář. Dobrovolníky. Ti mohou přijít kdykoliv. 

**Co pro vás osobně mateřské centrum znamená? A jaký je cíl centra?** 

Pro mě bylo a je mateřské centrum místem setkání, kde se lidé prolínají. Spolupracovali jsme například i s azylovým domem, přibližně dva roky se naše centrum stalo i místem setkání pro tatínka, který se nemohl stýkat se svou dcerou, tak chodili sem. Vždy se objevilo něco, kde jsme mohli pomoci. Ale primárně centrum vnímám jako místo, kde si děti zvykají na kolektiv a jsou zde rády, stejně jako maminky, které si zde odpočinou. A to je i náš cíl – být místem, kam se děti těší a odkud odcházejí s úsměvem.
