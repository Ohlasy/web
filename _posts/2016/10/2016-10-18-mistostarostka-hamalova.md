---
title: Post boskovické místostarostky se uvolňuje pro Dagmar Hamalovou
perex: Jaromíra Vítková odchází po 14 letech z postu boskovické místostarostky. Její místo by měla zaujmout dosavadní ředitelka muzea a radní Dagmar Hamalová.
cover-photo: https://i.ohlasy.info/Uw7AXJNl.jpg
category: zpravodajství
author: Tomáš Trumpeš
tags: politika
---

*Jaromíra Vítková (KDU-ČSL), která 14 let zastává post boskovické místostarostky, se s touto funkcí rozloučí. Byla zvolena senátorkou a před volbami jasně deklarovala, že obě funkce zastávat nebude. V [rozhovoru pro Ohlasy](http://ohlasy.info/clanky/2016/10/rozhovor-vitkova.html) před druhým kolem senátních voleb uvedla, že KDU-ČSL chce na uvolněný post nominovat dosavadní radní a ředitelku boskovického muzea Dagmar Hamalovou. Návrh projedná koalice a novou místostarostku musí schválit zastupitelstvo.*

{% photo src="https://i.ohlasy.info/Uw7AXJN.jpg" author="Tomáš Znamenáček" %}

Dagmar Hamalová potvrdila, že je ochotná se funkce ujmout. Ve funkci by chtěla plynule navázat na působení své předchůdkyně. „Paní místostarostka Vítková zde působila 14 let, měla důvěru občanů a odborně své resorty dobře pokrývala. Přede mnou je tedy úkol na to především dobře navázat, můj mandát už se týká necelých dvou let,“ popsala Dagmar Hamalová s tím, že by chtěla nejprve dotáhnout rozpracované projekty; případné nové záměry by představila až po seznámení s jednotlivými resorty a po dohodě s vedoucími příslušných odborů. KDU-ČSL neplánuje navrhovat žádné změny v rozdělení kompetencí ve vedení města za jednotlivé resorty. Pokud by koaliční partneři s návrhy souhlasili, jsou lidovci připraveni výměnu místostarostky provést už na prosincovém zastupitelstvu. Funkce by se Dagmar Hamalová ujala od 1. ledna.

Podle plánu KDU-ČSL by Jaromíra Vítková opustila pouze post místostarostky, ale nadále by si ponechala zastupitelský mandát a vykonávala by i funkci radní.

Starostka Hana Nedomová návrh na řešení ponechávala na KDU-ČSL. „Paní místostarostce jsem jen ráno pogratulovala, ale víc jsme o tom ještě nemluvily, informace mám pouze z vašeho rozhovoru. V koaliční smlouvě máme schváleno, že KDU-ČSL má nárok na post místostarosty, takže teď musí lidovci přijít na koaliční jednání s návrhem řešení,“ uvedla v pondělí odpoledne Hana Nedomová. Dodala, že ona osobně s nominací Dagmar Hamalové nemá problém.

Ani Hana Nedomová nespojuje výměnu místostarostky s významnějším přerozdělením resortů a kompetencí ve vedení města. „Uvidíme, jak se budou vyvíjet jednání, ale že bychom chtěli dělat nějaké razantní změny, to ne,“ řekla starostka.

Vladimír Farský, který je členem rady a jako nestraník kandidoval za KSČM, novou místostarostku podpoří. „Vnímám to tak, že je to mandát lidovců a jedná se o jejich personální změnu, ke které navíc dochází z pozitivních důvodů – je dobře, že Boskovice budou mít senátorku. Nemám s tím problém, určitě to podpořím,“ uvedl Vladimír Farský s tím, že podle jeho informací bude mít Dagmar Hamalová podporu nejen jeho, ale i komunistických zastupitelů.

O něco opatrnější byl ve vyjádření Pavel Schwarzer, který je členem rady jako nestraník za hnutí ANO. „Slyším to poprvé od vás, zatím s námi o tom nikdo nejednal. Paní Hamalová je určitě šikovná, ale diskuse by kolem toho být měla, zejména pokud by se to týkalo větších změn ve vedení města. Pokud by paní Vítková zůstala v radě, pak bych to asi také vnímal jen jako personální přesun u lidovců,“ vyjádřil se radní Schwarzer.

S kritikou KDU-ČSL spojil své hodnocení bývalý starosta Jaroslav Dohnálek z ODS, který po dvě volební období tvořil s Jaromírou Vítkovou tandem ve vedení města. „Můj osobní názor je poměrně chladný, totiž že je to jedno. KDU ukázala, že nemíní nic vlastního prosazovat a je zcela ve vleku ČSSD. Je to jen personální výměna, nečekám žádnou změnu politiky. KDU dnes tvrdí, že dříve dělala všechno špatně a neměla dost informací, a dnes dělá všechno dobře,“ opřel se Jaroslav Dohnálek do bývalého partnera, vůči němuž dnes zastává opoziční roli. Pavel Vlach z opoziční TOP 09 uvedl, že se k výměně ve vedení radnice postaví politicky stejně jako na začátku volebního období, kdy návrhy koalice na obsazení postů na základě volebního výsledku akceptovali. „Nemáme důvod naše stanovisko měnit. Lidsky se k té výměně vyjadřovat nebudu,“ vyslovil se Pavel Vlach.

Zastupitel za Sportovce Jiří Pevný se při hlasování o nové místostarostce pravděpodobně zdrží. S ostatními kolegy ale postoj ještě nekonzultovali. „Sám za sebe můžu říct, že proti paní Hamalové nic nemám, beru ji. Koalice má ale hlasů dost. Přiznám se, že můj postoj je dán tím, že pořád nemůžu skousnout tu halu,” odkázal Jiří Pevný na skutečnost, že zatímco v minulé koalici KDU-ČSL podporovala výstavbu haly na Slovákově ulici, po volbách ji v nové koalici s ČSSD pomohla zastavit.

### Změna ve vedení muzea

Personální změna na radnici dopadne také na boskovické muzeum, které si v případě zvolení Dagmar Hamalové do uvolněné funkce bude muset minimálně na rok a tři čtvrtě hledat nového šéfa. „Předpokládám, že se funkce ujme někdo ze stávajících zaměstnanců muzea,“ uvedla Dagmar Hamalová, která tento návrh řešení učiní také vůči Jihomoravskému kraji, který je zřizovatelem muzea. Rozhodující slovo bude mít krajská rada.

### Životopis Dagmar Hamalové

Mgr. Dagmar Hamalová se narodila v Novém Jičíně, žila v Ostravě, kde ukončila gymnázium. Absolvovala Masarykovou univerzitu, obor ruský jazyk – pedagogika, specializační studium speciální pedagogiky, rok studovala ruský jazyk a literaturu na Moskevské univerzitě. Byla aktivní členkou studentské komory Akademického senátu Masarykovy univerzity, v letech 1994–1995 byla předsedkyní jeho studentské komory. Dva roky byla asistentkou na Ústavu pedagogických věd Filozofické fakulty Masarykovy univerzity. Po přestěhování do Boskovic v roce 1995 zde krátce učila na Střední pedagogické škole. V průběhu rodičovské dovolené byla statutární zástupkyní Mateřského centra Boskovice. Od roku 2008 je ředitelkou Muzea regionu Boskovicka. Příležitostně pracuje také jako lektor vzdělávání dospělých.  

Do KDU-ČSL vstoupila v roce 2009, působí v okresním výboru Blansko a jako místopředsedkyně místní organizace KDU-ČSL Boskovice. Od roku 2010 je členkou zastupitelstva a od roku 2014 radní města Boskovice.
