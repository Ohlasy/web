---
title: "Politické poměry se můžou zhoršit, volit je proto důležité"
cover-photo: http://i.imgur.com/gbF63Hll.jpg
author: Tomáš Trumpeš
category: názory a komentáře
---

*Krajské a senátní volby začínají dnes ve 14 hodin. Oboje volby jsou důležité, i když tak možná nevypadají. Kraje mají zásadní a přímý vliv i na to, co se děje v našich městech, a často podceňovaný Senát má důležitou roli v našem politickém systému. Výsledky těchto voleb navíc vyšlou voličům i politikům důležitý vzkaz o tom, jak si kdo v politickém spektru stojí. A do klíčových parlamentních voleb už zbývá jen rok.*

Proto je důležité se voleb zúčastnit. Nabídka stran a hnutí kandidujících ve volbách do zastupitelstva Jihomoravského kraje je dostatečně pestrá a mezi demokratickými uskupeními je jistě koho si dle vlastních preferencí vybrat. Pestrá je bohužel i nabídka stran extremistických, populistických, případně reprezentovaných nedůvěryhodnými osobnostmi. I proto je důležité k volbám jít.

Sympatický [volební manuál](https://www.youtube.com/watch?v=sw_O4ZYh1t0) natočili studenti Katedry politologie na brněnské Fakultě sociálních studií.

V senátních volbách je situace na první pohled možná komplikovanější. Avšak jakkoliv by se mohlo zdát, že výběr z kandidátů není příliš uspokojivý a chybí mezi nimi celostátně respektovaná osobnost, která by si vstup do nejvyšší politiky zasloužila bez nejmenších pochyb, je výběr relativně dobrého kandidáta určitě možný. V dotazníku, který jsme připravili v rámci našeho [předvolebního speciálu](http://ohlasy.info/special/volby2016/), jednotliví kandidáti poměrně jasně odhalili své politické smýšlení. A naštěstí ne všichni vsázejí na populismus, nabízení jednoduchých receptů na složité problémy a přílišnou razanci, která se neopírá o reálnou možnost politických řešení. 

Často se setkáváme s názorem, že volit je zbytečné, případně že je stejně jedno, kdo v politických křeslech usedne. Tohle je vlastně optimistický pohled, který bohužel nesdílíme. Během příštích čtyř nebo šesti let může opravdu velmi záležet na tom, aby na příslušných místech seděli politici rozumní, uměření a prodemokratičtí. Myslet si, že na politické reprezentaci nezáleží, znamená vlastně věřit, že se politické poměry v zemi nemůžou výrazně zhoršit. Tuto jistotu v redakci Ohlasů bohužel necítíme, a také proto vyzýváme k volební účasti a podpoře demokraticky smýšlejících kandidátů.

Přejeme šťastnou ruku za volební plentou a těšíme se na virtuální setkání nad volebními výsledky.
