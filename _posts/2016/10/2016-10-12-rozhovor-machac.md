---
title: „Oddělení je moje dítě, nemůžu je opustit. Dá se to zvládnout.“
cover-photo: http://i.ohlasy.info/0JT1Jjvl.jpg
perex: Rozhovor s Janem Machačem, primářem boskovické nemocnice, který postoupil do druhého kola senátních voleb jako kandidát ODS.
author: Tomáš Trumpeš
category: rozhovory
tags:
    - volby
    - politika
    - senátorské rozhovory 2016
---

*Rozhovor s Janem Machačem, primářem boskovické nemocnice, který postoupil do druhého kola senátních voleb jako kandidát ODS. Názory Jana Machače jsme představili už v [dotazníku](http://ohlasy.info/special/volby2016/dotaznik-machac.html) před prvním kolem voleb. Před druhým kolem jsme se setkali k živému rozhovoru. Rozhodující volba, ve které se Jan Machač střetne s boskovickou místostarostkou [Jaromírou Vítkovou](http://ohlasy.info/clanky/2016/10/rozhovor-vitkova.html) kandidující za KDU-ČSL, se koná v pátek 14. a v sobotu 15. října.*

<img src="http://i.ohlasy.info/0JT1Jjv.jpg" alt="Jan Machač" class="img-responsive img-popup" data-author="Tomáš Znamenáček">

**Jak jste prožíval průběh sčítání prvního kola voleb? Bylo to docela dramatické, zejména ve vašem případě souboje o druhé postupové místo.**

Bylo to dramatické a přiznávám, že byly okamžiky, kdy už jsem nevěřil, že bych se do druhého kola mohl dostat. V jednu chvíli jsem byl na čtvrtém místě. Poslední půlhodina – to znamená Kuřim, Drásov, Lelekovice – mě dostala před dalšího kandidáta. Bylo to drama, ale byl jsem velice příjemně překvapen.

**U vaší kampaně mě překvapilo, že akcentujete témata spojovaná s cílením na nespokojené voliče – kritika společné Evropy, fungování úřadů a státu, kritika elit. Mezi ty ale přece patříte, jste úspěšný lékař. Počítáte sám sebe mezi nespokojené občany, nebo to byla spíš taktika?**

Ne, taktika to nebyla. Nevím, jestli patřím, nebo nepatřím mezi elity, o tom by se dalo s úspěchem pochybovat. Trošku mě štve, že se neustále mluví o selhávání elit. Bohužel musím konstatovat, že elity selhávají na evropské úrovni, a to, že jsem se vymezoval proti Evropské unii, neznamená, že jsem absolutní euroskeptik. V žádném případě si nemyslím, že by se Evropa měla znovu rozdrobit na desítky malých států. Už jen z toho důvodu, že veškerá dezintegrace Evropy nahrává samozřejmě Rusku.

Nevítal jsem ani Brexit, protože mám dceru, která žije v Anglii a která tím byla velice nemile překvapená. Ale považoval bych to za takový vztyčený ukazovák, varování Evropské unii: jestli nezačnete fungovat jinak, jestli nepřestanete byrokratizovat Evropu, jestli nepřestanete státům, které Evropu tvoří, nařizovat věci, které jsou zbytečné a které si mohou řídit samy, tak to může špatně dopadnout. Před rozpadem Evropy spíš varuji, nejsem euroskeptik, takového ražení jako třeba Klaus. To v žádném případě.

**Ale vaše kampaň tak byla dost postavená, nemáte strach, že můžete v lidech přiživovat nedůvěru ke společnému evropskému projektu?**

Chápu, ale já jsem nemluvil o nedůvěře v Evropu, respektive nevolal jsem po tom, aby se Evropa rozpadla. To si v žádném případě nepřeji. Mluvil jsem o varování. 

**Brojíte také proti politické korektnosti. Existuje u nás nějaká? Můj dojem je, že politici nemají žádné meze a s korektností si nelámou hlavu – mluví běžně vulgárně, rasisticky, šovinisticky. Kde vidíte přílišnou korektnost?**

Podívejte se, ta politická korektnost, ke které se vyjadřuji, je evropská a americká korektnost, která nedovoluje místy nazývat věci pravými jmény.

**Můžete uvést nějaký příklad?**

Třeba v Americe můžete říct, že je někdo běloch, ale nemůžete říct, že je černoch – to je tam faux pas. 

**A u nás?**

U nás naštěstí politická korektnost v tomto špatném slova smyslu není. Je pravda, že u nás politici začínají být čím dál neslušnější. Ale to není otázka korektnosti, ale slušnosti, to jsou dva trošku odlišné pojmy. Korektnost je, že nebudu nazývat věci pravými jmény, abych se náhodou někoho nedotkl. Slušnost je, že budu mluvit tak, jak si myslím, že by to mělo být, aniž bych kohokoliv urážel. A to se u nás neděje. Politické slušnosti se u nás asi nedočkáme, pokud to bude pokračovat tímto stylem. 

<img src="http://i.ohlasy.info/X1Mvne6.jpg" alt="Jan Machač" class="img-responsive img-popup" data-author="Tomáš Znamenáček">

**Zdravotnictví, kterému se chcete věnovat, je velké a pro laika těžko uchopitelné téma. Zajímal by mě ale váš názor na boskovickou nemocnici – souhlasil jste s konceptem, který sem přineslo minulé vedení, tedy pánové Navrátil a Julínek, nebo je podle vás dobře, že došlo ke změně?**

Abych se vyjádřil slušně: ta změna byla nesmyslná. Ten kurz, který nastolili Julínek s Navrátilem, byl v pořádku. A s potěšením konstatuji, že současný ředitel v něm pokračuje, ačkoliv je hendikepován tím, že nemůže mít ekonomického náměstka. Protože ty machinace kolem ekonomického náměstka jsou samozřejmě nesmyslné, to byla cílená politická akce, politické zadání a rozhodnutí. A může mi někdo vysvětlit, proč se téměř všechna politická rozhodnutí, která se činí, míjí se zdravým rozumem?

**Současný jednatel nemocnice tedy podle vás kormidlem neotočil někam jinam?**

Ne, ne, ne. To je nesmírně inteligentní člověk s hlubokými zkušenostmi z vedení zdravotnictví a přesně ví, co má dělat. Bohudík pokračuje v té nastoupené tendenci. Jen je z jiné politické strany, takže je mu to tolerováno. Julínkovi to tolerováno nebylo. Ale ten obrat nemocnice z hlubokého mínusu do plusu způsobil Tomáš Julínek. Stejně tak to byl jediný ministr zdravotnictví, který něco prosadil. Začal pracovat, na koncepci, na vyhláškách, na zákonech. I ty platby, které zvyšovaly účast pacientů a spoluzodpovědnost za to, aby se léčili a nezneužívali zdravotní systém, protože zdravotnictví je u nás jako jedna velká samoobsluha, naprosto rozdávačný. Buď mu čest a sláva, protože to aspoň zkusil. Bohužel to další ministr zase z politických důvodů všechno popřel. Současný ministr se snaží, ale je potřeba problémy pojmenovat tak, jak jsou. Za celou dobu nebyla ve zdravotnictví vytvořena jednotná koncepce.

**Mám dojem, že zde existují dva základní názory: ten první říká, že ve zdravotnictví je peněz dost, jen se s nimi špatně hospodaří. A podle toho druhého je zdravotnictví podfinancované. Jak to vidíte vy?**

Jsem opakovaně a dlouhá léta předsedou České lékařské komory, mám tudíž o zdravotnictví hodně informací. To, že je české zdravotnictví podfinancované, je neoddiskutovatelný fakt. Když se podíváte na všechny statistiky OECD o tom, kolik která země dává v procentech do zdravotnictví, pohybuje se Česká republika v tom žebříčku velice nízko. U nás je to asi 6 procent, teď to ještě kleslo. Země EU doporučují alespoň 8 procent, v Německu je to 9 procent, ve Francii 10 procent. Je nám namlouváno klišé, že zdravotnictví je černá díra, kam nesmyslně mizí všechny peníze. Kdyby to tak bylo, tak se v žebříčcích OECD v efektivitě zdravotnictví neumisťujeme naopak na předních místech. Takže s tím málem, co Česká republika do zdravotnictví dává, produkujeme nesmírně kvalitní péči. Jeďte se podívat jinam. U nás je zdravotnictví dostupné, kvalitní, ale zneužívané. To je pravda. Už jen to, že u nás je možné, aby se pacient pohyboval od jednoho odborníka ve stejném oboru ke druhému. Dobře, pokud chcete víc než konzultaci druhého odborníka, zaplaťte si to. To jsou další a další náklady, já bych povolil dvě konzultace zdarma. Spoluúčast českých občanů je nejnižší v Evropě, neplatíme prakticky vůbec nic.

Ale to zdravotnictví má své limity. Největšími mecenáši jsou v něm lékaři a sestry, kteří jsou hluboce podfinancováni. A z toho plyne ta ekonomická migrace do zahraničí. Dnes říkáme, že bychom akutně potřebovali tisíc lékařů. A tisíc jich je v Německu, tisíc pět set v Rakousku a tisíc v Anglii. Tak to už máte tři a půl tisíce českých doktorů v zahraničí. Je to jejich chyba? Samozřejmě, že ne. Je to chyba systému, který vychovává absolventy pro západní Evropu. V Rakousku dostanou základní plat 3 tisíce euro, u nás v Boskovicích donedávna 18 tisíc korun, teď se to s nástupem pana doktora Janečka zvedlo na 26 tisíc, což nás aspoň trochu přiblížilo. Jestliže si stát neváží své budoucnosti, přestane platit učitele, jestliže se přestane starat o svou přítomnost, přestane platit lékaře a zdravotní sestry.

<img src="http://i.ohlasy.info/94ubRot.jpg" alt="Jan Machač" class="img-responsive img-popup" data-author="Tomáš Znamenáček">

**Rád bych se zastavil ještě u jednoho politického momentu vašeho působení. Vy jste byl zvolen do boskovického zastupitelstva za KDU-ČSL, poté jste odstoupil, abyste oznámil kandidaturu do Senátu za ODS. Nezlobte se, ale není to trochu zvláštní krok a příklad určitého politického pragmatismu, kdy nejde o ideje, ale o osobní postup?**

Nešlo vůbec o mou kariéru, mně kariéra senátora pouze ztíží mou práci, kterou mám rád a chci ji dál dělat. Své pacienty neopustím, ani to není možné, protože dnes v České republice nelze sehnat primáře. Ta peripetie se zastupitelstvem: já jsem kandidoval za KDU-ČSL v očekávání toho, že bude vytvořena koalice s ODS, eventuelně se socialisty, jako to bývalo dříve. To se nestalo, vlétlo do toho ANO a KDU-ČSL je zcela v područí sociální demokracie. Dělá, co si oni namyslí. Nechtělo se mi s nimi hlasovat, ale na druhé straně jsem byl natolik korektní, že jsem tu koalici nechtěl rozbít. Mohl jsem tam sedět a hlasovat proti, ale řekl jsem, že to dělat nebudu, a proto jsem odešel. 

A pak jsem byl odvolán z dozorčí rady nemocnice, to jsem taky pochopil, to jsou ta politická rozhodnutí, která nemají nic společného s odborností a se zdravým rozumem už vůbec ne. Nabídka na kandidaturu na senátora přišla prakticky paralelně. Ale to nebyl důvod odchodu ze zastupitelstva, já jsem nebyl ochoten akceptovat mnoho těch nápadů, které dnes na radnici procházejí.

**Politika se obecně potýká s nedůvěrou, vy do ní teď chcete vstoupit na nejvyšší úrovni – co podle vás může přispět k tomu, aby se to změnilo, a co pro to chcete v Senátu udělat?**

Je to zvláštní jev. Souvisí to trochu s češstvím. My dnes žijeme v období, kdy se máme nesmírně dobře. Nikdy se lidé v Čechách neměli tak dobře, a nikdy nebyli tak nespokojení. Je to zvláštní. Na politiku se nadává všude, ale politika je opravdu umění možného, umění kompromisu. Měl by to být slušný kompromis a chování politiků by se mělo radikálně změnit. To bych tam chtěl vnést.

**Co konkrétně?**

Slušnost. A humanitu. Nic jiného. Já s vámi můžu nesouhlasit, ale nemusíte kvůli tomu být můj nepřítel. Budu vám oponovat, přesvědčovat vás, ale pokud vás nepřesvědčím, taky dobře. Nemůžu vás ale zesměšňovat. Argumentace *ad hominem* je nesmyslná, důležitá je argumentace *ad rem*, čili mluvme k věci, ale nenadávejme lidem. 

Teď se mi dostala do ruky jedna Skácelova báseň, je to takové staré moudro: Dej mi Bože sílu, abych se smířil s věcmi, které nemůžu ovlivnit, dej mi odvahu, abych změnil, co změnit mohu, a dej mi moudrost, abych to od sebe rozeznal. Tak tím bych se chtěl řídit.

**Platí tedy vaše rozhodnutí zůstat v případě zvolení nadále primářem?**

Bezesporu. V nemocnici mi lidé říkali: „Já tě volit nebudu, ty bys odešel.“ Já odpovídám: Ne, neodejdu. Budu muset omezit některé své koníčky, ale pokud můžu, budu pokračovat na tomto pracovišti, které je myslím na vynikající úrovni v celorepublikovém měřítku. To oddělení je moje dítě, nemůžu je opustit.

**Nemáte obavu, že vám může u voličů uškodit, že se funkci senátora nechcete věnovat naplno?**

Ne. Znám mnoho senátorů, kteří pracují. Myslím si, že se to dá zvládnout.

**Do druhého kola senátních voleb trochu nečekaně postoupili na Blanensku dva kandidáti tradičních, konzervativních stran. Ostatně ještě nedávno jste společně seděli v boskovickém zastupitelstvu za KDU-ČSL. Co vás od vaší protikandidátky odlišuje a proč by se měli lidé rozhodnout spíš pro vás?**

Velice těžká otázka. Dejme tomu to, že nejsem zatížen politikou. Nejsem profesionální politik a nikdy jsem nebyl.

**Cítíte to jako výhodu?**

Ano. Politické strany dnes dospěly tam, kam dospěly. Nastal velký pokles stranictví, protože profesionální politici přestali plnit své poslání – zastupovat své voliče. Já se dívám na věci z trošku jiného úhlu než z toho politického, který se často míjí se zdravým rozumem. Právě ten zdravý rozum bych tam chtěl zanést.
