---
title: "Také politické časy se mění"
cover-photo: http://i.ohlasy.info/niC3banl.jpg
perex: Je po volbách. A tentokrát rovnou dvojitých – kromě krajského zastupitelstva jsme si zvolili také novou senátorku. Jakou zprávu nám tyto volby vyslaly před těmi příštími?
author: Tomáš Trumpeš
category: názory a komentáře
tags:
    - politika
    - volby
---

*Je po volbách. A tentokrát rovnou dvojitých – kromě krajského zastupitelstva jsme si zvolili také novou senátorku. A nádavkem dostaneme v Boskovicích ještě novou místostarostku, a tudíž nového ředitele muzea. Volby jako obvykle nedopadly tak, jak se všeobecně očekávalo a řadě zúčastněných přinesly smutek i radost v krátkém sledu. Jejich hlavní poselství lze proto možná nejlépe vystihnout slovy čerstvého nobelisty Boba Dylana: Časy se mění.*

Asi nejvíc to platí pro politické hnutí ANO, které sice splnilo svou ambici stát se nejsilnější politickou silou v zemi, ale otazníků se okolo tohoto úspěchu vznáší až příliš mnoho. Možná by se dalo říct, že Andrej Babiš zažil v krátkém sledu své první větší politické vítězství a první větší politickou porážku. Krajské volby v podstatě opanoval, co se celkových vítězství v jednotlivých krajích týče. Jenže toto vítězství je poměrně nevýrazné, ODS či ČSSD v minulosti vyhrávaly volby s více než 30 procenty hlasů. Z tohoto pohledu je 21 procent pro hnutí ANO opravdu velmi slabý výkon, což se ostatně hned projevilo v sestavování krajských koalic. Ještě není všude hotovo, ale sestavit krajskou vládnu se Babišovu hnutí podaří možná jen v polovině vítězných krajů. Velmi rychle se ukázalo, že jeho soupeři jsou schopni se proti němu spojit. A neplatí to jen o politicích, platí to i o voličích, což se opět velmi rychle projevilo ve druhém kole voleb senátních. Ze 14 postupujících proměnilo ANO pouhé tři mandáty. To zavání přímo volebním výpraskem.

Skutečný a neoddiskutovatelný debakl utrpěli ve volbách komunisté. Řečí čísel: počet jejich zastupitelských mandátů klesl na polovinu a nezískali ani jedno senátorské křeslo. Za úspěch mohou volby naopak považovat lidovci, kterým tradičně nahrává nízká volební účast. Takže vyvozovat z toho velké závěry pro očekáváné volby parlamentní přeci jen není úplně na místě.

Navzdory vší kritice a zklamání se mi neúspěch ČSSD v těchto volbách nejeví jako zdrcující. Strana, která zastává premiérský post, obvykle v tomto typu voleb tratí a obvykle tratí mnohem víc. Stačí se podívat, jaké výsledky dosahovali v minulosti Mirek Topolánek, Stanislav Gross nebo Miloš Zeman. Nyní má ČSSD slušnou šanci získat hned několik hejtmanů a nadále bude mít i nejsilnější senátorský klub. Voliči také zbavili předsedu Bohuslava Sobotku hlavních stranických oponentů – Michal Hašek, Zdeněk Škromach a možná i Jan Mládek si po volbách mohou hledat nové zaměstnání.

Bude zajímavé pozorovat, jaké poučení a důsledky vyvodí z voleb česká pravice. Pravicových hlasů totiž není vůbec málo, a pokud bychom k ODS, TOP 09 a sílícím Starostům připočítali i konzervativní lidovce, máme zde docela slušnou politickou sílu. Jejím hlavním problémem není nedostatek voličů, ale spíše ega jednotlivých vůdců a neschopnost se dohodnout. Podobný problém mají zelení a Piráti, kteří – jak se rovněž ukázalo – mohou nejspíš uspět pouze společně.

Letošní volby přinesly mnoho protichůdných výsledků a potvrdily roztříštěnost naší politické scény. Pryč je doba hegemonie a doba velkých vítězství, doba nadvlády dvou velkých stran. Andrej Babiš se sice stal hlavním favoritem mezi uchazeči o premiérské křeslo, ale pokud by vyhrál tímto stylem, povládne v komplikované vícečetné koalici, kde budou jeden či dva partneři skoro stejně silní jako on. A to se nevládne věru snadno a suverénně. S rostoucím sebevědomím navíc klesá ochota jeho podřízených bezpodmínečně velkého šéfa poslouchat. A navíc mu hrozí, že se jeho protivníci dokážou domluvit proti němu, jako to kdysi dokázali proti vítěznému Jiřímu Paroubkovi.

Po těchto volbách víme, že politické *časy se mění* velmi rychle. Své o tom ví i naše nová senátorka Jaromíra Vítková, která mohla ještě ve čtvrtek oplakávat překvapivou neúčast lidovců v krajské koalici a o dva dny později slavit své vítězství. A zároveň litovat, že s ní v senátu neusedne dosud v kraji nesmírně oblíbený lidovecký politik Stanislav Juránek, který mandát obhájit nedokázal.

Zdá se, že na naší politické scéně zkrátka nikdo nemá nic jisté. A to je dobře. Jak říkala v jednom ze svých posledních rozhovorů jiná rocková legenda, undergroundový hudebník Mejla Hlavsa: *Jistoty jsou nehybnej močál*. Myslím, že v politice to platí především. Může to znít jako samozřejmost, ale samozřejmé to vůbec není. Stačí se jen podívat, jak vypadala politická scéna ještě nedávno na Slovensku, jak vypadá v Polsku a v Maďarsku.

Pluralita naší politické scény nás může někdy rozčilovat a vyvolávat v nás nespokojenost nad přílišnou rozháraností a rozhádaností. V praxi se ovšem většinou ukáže, že se jedná jen o rétoriku kampaní a znesvářené strany spolu mohou poměrně efektivně vládnout. Ostatně zrovna v našem kraji spojily síly ANO a TOP 09. Při mocichtivosti a autokratickém potenciálu některých lídrů je pro nás dnes mnohem cennější, že jsou volební výsledky pestré a proměnlivé, že nikdo nemá potenciál stát se politickým hegemonem a nikdo si nemůže být jistý, že mu už zítra ve volbách voliči pomyslně nesrazí hlavu.

Nedlouho před parlamentními a také prezidentskými volbami nám v tomto ohledu vyslaly letošní krajské a senátní volby velmi zajímavou zprávu.
