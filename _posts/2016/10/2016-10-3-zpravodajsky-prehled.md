---
title: Zpravodajský přehled za září
cover-photo: https://i.ohlasy.info/SqtV29Jl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v září na Boskovicku událo.*

[Další pozemek v Červené zahradě](http://ohlasy.info/clanky/2016/09/cervenka-autobazar.html) kupuje boskovická radnice. Město za něj zaplatí 5,5 milionu korun, transakci schválilo zářijové zastupitelstvo. Oba posudky objednané městem přitom navrhovaly cenu o více než milion nižší, posudek majitele pozemku naopak o milion vyšší. Jedná se o pozemek autobazaru. Kromě rozvoje sportovního areálu by tento pozemek mohl být využit pro řešení dopravní situace a napojení silnice z Pilského údolí na silnici 150.

S takřka naprostým nezájmem veřejnosti se setkaly [kulaté stoly, ke kterým pozvala občany boskovická radnice](https://www.facebook.com/ohlasy/photos/a.785695738151210.1073741830.781692698551514/1086670581387056/?type=3&permPage=1). Krom úředníků a politiků přišlo ve tři hodiny odpoledne do skleníku své připomínky k rozpočtu vyjádřit asi osm lidí.

Rada města na svém srpnovém zasedání rozhodla, že urbanistické řešení sportovního areálu Červená zahrada svěří boskovické projekční kanceláři, která z pěti oslovených firem přišla s nejlevnější nabídkou. Město tak prakticky [uzavřelo možnost uspořádat na urbanistické řešení areálu architektonickou soutěž](http://ohlasy.info/clanky/2016/09/cervenka-soutez.html).

Začnou práce na rekonstrukci hlediště letního kina. Tato etapa celkové obnovy areálu by měla být hotova před příští sezónou, [areál po ní bude mít kapacitu 1800 míst k sezení](http://ohlasy.info/clanky/2016/09/letni-kino-kapacita.html) – nikoliv 3000, jak radnice dříve deklarovala. Náklady by měly činit něco přes dvanáct milionů korun. 

[Soud začal projednávat](http://ohlasy.info/clanky/2016/09/julinek-soud.html) propuštění Tomáše Julínka z boskovické nemocnice. Vedení města naopak oznámilo, že audit v nemocnici odhalil taková pochybení minulého vedení, že zvažují podání několika žalob.

Na [jednání zastupitelstva](http://ohlasy.info/clanky/2016/09/zastupitelstvo.html) zaznělo, že náklady na vybudování Centra polytechnického vzdělávání na Bílkově ulici v jámě po sportovní hale by se mohly z původních 35 milionů vyšplhat až na 65 milionů. Projekt má být takřka v plné výši financován z dotací.

Zastupitelstvo schválilo opravu domu Atosu na Masarykově náměstí za 1,6 milionu korun, rekonstrukci komínů, bojlerů a výměníku v nemocnici za 1,55 milionu korun a vybudování klimatizace ve skleníku za 800 tisíc korun. Pokračovat se bude také v opravách silnic a chodníků. Pokračuje i výkup pozemků, které mají umožnit vybudování nového chodníku ke hřbitovu.

Jednatel boskovické nemocnice Miloš Janeček připustil, že v první polovině roku dochází v hospodaření nemocnice „k určité diskrepanci“. Nemocnice se rovněž potýká s nedostatkem lékařů i sester.

Ani rok po odvolání jednatele nemocnice Dana Navrátila [nezveřejnila radnice důvody jeho odvolání](http://ohlasy.info/clanky/2016/09/nemocnice-jednatel.html). 

Nemocnice Boskovice má [novou tělocvičnu v oddělení rehabilitace](http://boskovice.cz/nova-telocvicna-v-oddeleni-rehabilitace/d-29080/p1=1019). Tělocvična vznikla v suterénu budovy, náklady dosáhly přibližně 400 tisíc korun.

[Novou rehabilitaci otevřeli](http://zrcadlo.net/clanky/Mali-pacienti-boskovicke-lecebny-ted-maji-rehabilitaci-v-nove-budove-3207/) také v léčebně dětských pohybových poruch na Smetanově ulici.

Boskovický hrad po více než třiceti letech opouští kastelán Jiří Mazal. Ten měl hrad od druhé poloviny devadesátých let v soukromém pronájmu. Majitel památky, rodina Mensdorff-Pouilly, [chce nyní provoz hradu zajišťovat ve vlastní režii](http://ohlasy.info/clanky/2016/09/rozhovor-bozek.html).

[Byla zahájena stavba Sportparku](http://boskovice.cz/stavba-sportparku-zahajena/d-29024/p1=1019) v Doubravách. Otevřen by měl být na jaře před novou sezónou.

Na radnici [byl otevřen Senior Point](http://boskovice.cz/senior-point-v-boskovicich-otevren/d-29087/p1=1019), tedy kontaktní a poradenské místo pro seniory.

Z vlastních zdrojů nakonec boskovická radnice obnoví parčík u nádraží. [Plán regenerace byl představen loni na jaře](http://ohlasy.info/clanky/2015/03/regenerace-parku.html), získání dotace se nakonec ukazuje jako nepravděpodobné.

Na internetových stránkách města funguje jako novinka [virtuální prohlídka Boskovic](http://boskovice.cz/html/soubory/virtualni_prohlidka/index.html).

V Olešnici [finišují s pozemkovými úpravami](http://ohlasy.info/clanky/2016/09/pozemkove-upravy.html), neshody trvají.
