---
title: "Příběhy z ghetta: Židovští starostové v Boskovicích"
perex: Další díl seriálu Příběhy z ghetta představuje starosty samostatné politické židovské obce, která v Boskovicích existovala mezi lety 1850 a 1920.
cover-photo: http://i.ohlasy.info/lfW1ynSl.jpg
author: Helena Janíková
category: seriály
serial: ghetto
tags: historie
---

*Zastavme se dnes opět u nám dobře známého domu na Bílkově ulici číslo 7, který na mapě boskovické židovské čtvrti figuruje jako obecní dům. V letech 1850 až 1920 existovala v Boskovicích samostatná politická židovská obec, která užívala název Židovské město Boskovice, v čele stál volený starosta, který řídil zasedání rady a zastupitelstva.*

Obecní volby se konaly každé tři roky, pokud nedošlo k mimořádné situaci (například rezignaci starosty). Nově zvolení představitelé museli složit v synagoze přísahu Bohu všemohoucímu a jeho c.k. apoštolskému veličenstvu Františku Josefu I., že budou věrní a poslušní, a že budou své povinnosti svědomitě plnit. Večer po obecních volbách byl pořádán pochodňový průvod. Kancelář boskovické židovské samosprávy se nacházela v přízemí domu Bílkova č. 7, naproti pak od roku 1894 měla své sídlo obec náboženská v čele s voleným předsedou. Obě kanceláře byly propojeny dveřmi.

<img src="http://i.ohlasy.info/lfW1ynS.jpg" alt="Alfons Mensdorff de Pouilly" class="img-responsive img-popup">

Jaroslavu Bránskému se podařilo na základě  archívních dokladů sestavit úplnou chronologii starostů židovské obce. Co víme o těchto mužích, kteří významnou měrou ovlivňovali život v boskovické židovské obci? Prvního z nich, Alfonse hraběte Mensdorffa de Pouilly (starostou poprvé 1850 až 14. ledna 1852, podruhé 1861 až 20. července 1870), v Boskovicích všichni známe jakožto majitele boskovického panství, kam se dostal roku 1843 sňatkem s Teresií Rosou Dietrichsteinovou. Po určitou dobu působil také jako starosta křesťanského města Boskovice; pro výkon funkce starosty ve městě židovském musel mít souhlas římskokatolického farního úřadu a předepsaný slib pak skládal v zámecké kapli. Svou funkci bral velmi vážně, byť se většinou osobně zasedání rady nezúčastňoval, nesl veškerou zodpovědnost za úřední záležitosti obce. O jeho oblibě svědčí fakt, že byl do funkce starosty zvolen dvakrát a roku 1864 obdržel čestné občanství Židovského města Boskovice.

O Ignatzi Wohlmuthovi (starostou 1852 až 14. února 1858) se mi nepodařilo nic zjistit, jeho nástupce Nathan Heller (s. 1858 až 24. února 1861) byl však vskutku pozoruhodnou osobností. Již v roce 1844 se s ním můžeme setkat ve veřejném životě židovské obce, byl tehdy rychtářem. Byl neobyčejně zámožný, v nájmu měl panský pivovar na Bělé, v domě číslo 13 na Bílkově ulici provozoval hostinec. O jeho společenském postavení svědčí i sňatek jeho dcery Reginy s Josefem Löw-Beerem, továrníkem ze Svitávky. Svůj dům nechal Nathan Heller přestavět po roce 1851, kdy byla postavena dodnes dochovaná pavlač s krásnými toskánskými sloupy se zajímavými symbolickými prvky. 

Další v řadě byl obchodník se železem Adolf Eisler (starostou 1870 až 4. srpna 1873), který proslul jako zakladatel továrny na výrobu kovového zboží. Z Boskovic odešel do Vídně, kde také zemřel. Leopold A. Basch (starostou 1873 až 27. července 1876) byl příslušníkem zámožné rodiny, která obchodovala se sladem a obilím, podnik měl své sídlo U Koupadel číslo 6, dům je příkladem empirové přestavby z 19. století. Po hostinském Moritzi Häuslerovi (1876–1889) byl do funkce starosty zvolen Moritz Saxl (1889 až 20. září 1894). Ten přišel do Boskovic ze Žamberka, oženil se zde s Rosou Ungarovou a se švagrem Samuelem Zobelem založili továrnu na dřevěné krabičky. Patrně zbohatl, z domu U Vážné studny 8 přesídlil na náměstí č. 37 a založil na Velenově ulici továrnu na krabičky plechové. Z jeho iniciativy byla zřízena na náměstí státní pošta, do té doby existovala jen takzvaná poštovna na Hradní ulici.

Dalším starostou (1894 až 5. května 1901) byl Daniel Eisler, společník firmy J.&M. Eisler, která byla známá jako Továrna na plechové a zámečnické zboží. V důsledku finančních potíží Daniel Eisler opustil Boskovice; uchýlil se patrně do Bzence, rodiště své ženy, kde také zemřel.

Mezi přední rodiny v boskovické židovské obci patřila rodina Ungarů. Jejím vzdělaným a zámožným představitelem byl Emil Ungar, továrník, který se zabýval výrobou likérů a provozováním hostince, obojí v domě číslo 11 na Zborovské ulici. Emil se v mládí spíše než o podnikání zajímal o umění, literaturu a filozofii (studoval na gymnáziu v Mikulově a posléze práva v Praze), nicméně on i jeho žena Jeanette se projevili jako zdatní obchodníci, kteří své aktivity provozovali nejen na různých místech na Boskovicku, ale i v Brně. Na funkci starosty, kterou přijal v roce 1901, rezignoval 18. února 1905. Emil Ungar zemřel v Boskovicích v roce 1941. Je na místě připomenout, že jeho synem byl nejvýznamnější židovský rodák z Boskovic, a to spisovatel Hermann Ungar, který má na svém rodném domě ve Zborovské ulici pamětní desku.

Předposledním židovským starostou byl (1905 až 26. dubna 1906) tiskař Heinrich Walt, původně Wassertrilinger, který svou tiskárnu provozoval v přízemí domu Zborovská  č. 85 (nyní 13). V roce 1906 odešel Walt do Vídně, kde po dvou letech jako tiskař zkrachoval.

<img src="http://i.ohlasy.info/SlV8aTP.jpg" alt="Julius Weiss" class="img-responsive img-popup">

Nelehký úkol připadl Juliu Weissovi, poslednímu v řadě židovských starostů (1906 až 28. června 1920). Přes protesty boskovických Židů vláda ČSR usnesením z 15. července roku 1919 sloučila obě části Boskovic v jednu místní obec, ale k faktickému zániku židovské obce došlo až v roce následujícím. 28. června 1920 byl v kanceláři židovské obce sepsán protokol o sloučení obou obcí, jmění obce izraelitské bylo převedeno na město Boskovice. Obecní přebytek v hotovosti, akciích a vkladních knížkách činil 41 017,19 K, dále byly předmětem předání pojistky, válečné půjčky, obligace Moravské zemské banky v Brně, inventář kanceláře, pokladní knihy, různé zákoníky apod. Dle zápisu v městské kronice dlouholetý starosta židovské obce Boskovice Julius Weiss zemřel 26. ledna 1933 ve věku 81 let. Obchodoval s mlýnskými výrobky, byl v kraji známou osobností a jako rozvážný muž, dobré povahy požíval všestranné vážnosti. Pohřbu se zúčastnila i městská rada, zástupci úřadů, korporací a podobně.

V roce 1920 tak započala boskovickým Židům nová kapitola jejich historie. Po zániku politické samostatnosti pokračovala ve své činnosti obec náboženská, která však tradiční ortodoxii udržovala již jen s velkým úsilím. Společnost se stále více sekularizuje, navíc dochází k trvalému odlivu židovského obyvatelstva z Boskovic. Ten byl mimo jiné způsoben i příklonem některých židovských rodin k myšlence sionismu, a tudíž odchodem do tehdejší Palestiny. Ale o tom až příště.