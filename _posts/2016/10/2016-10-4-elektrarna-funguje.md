---
title: Solární elektrárna znovu funguje. Rada schválila novou nájemní smlouvu
cover-photo: http://i.ohlasy.info/zJAOTOCl.jpg
author: Marek Osouch
category: zpravodajství
tags:
    - solární elektrárna
---

*Solární elektrárna ponese městskému rozpočtu znovu peníze. Město souhlasilo s uzavřením nájemní smlouvy s [novým vlastníkem panelů](http://ohlasy.info/clanky/2016/03/elektrarna-koupena.html), kterým se na jaře stala firma Solar Global. Každý rok z ní přiteče do městské kasy 250 tisíc korun.*

<img src="http://i.ohlasy.info/zJAOTOC.jpg" alt="boskovická solární elektrárna" class="img-responsive img-popup" data-author="Marek Osouch">

„Rada města schválila nájemní smlouvu na provozování fotovoltaické elektrárny s firmou Solar Global. Je to za cenu 250 tisíc korun ročně,“ uvedla starostka Boskovic Hana Nedomová (ČSSD). Výši nájemného komentoval na červnovém zastupitelstvu bývalý starosta a dnes opoziční zastupitel Jaroslav Dohnálek (ODS). Upozornil na to, že v roce 2012 současný radní Milan Kolínský (ČSSD), v té době v opozici, kritizoval snižování nájmu pro provozovatele elektrárny firmu AKAM Bosko z 65 korun za metr na polovinu a nyní souhlasil s pronájmem za zhruba osm korun za jeden metr. Citoval přitom [články z Blanenského deníku](http://blanensky.denik.cz/zpravy_region/nizsi-najem-budou-chtit-vsichni-kritizuje-opozice-radni-20120514.html).

Solárníci už dříve městu slíbili, že nájemné doplatí i zpětně od chvíle, kdy elektrárnu koupili, což se stalo v polovině února. Celkově by tak z ní mělo letos město mít přes 210 tisíc a čtvrt milionu by mělo do městské kasy přicházet každoročně po následujících dvacet let. Na tuto dobu sepsala nájemné boskovická radnice s novým provozovatelem. Firma Solar Global mezitím vyřešila všechny problémy, které elektrárna měla, získala také na její provoz licenci, a tak podle zástupce firmy Ivo Fránka už zhruba dva měsíce vyrábí elektřinu.

### Insolvenční návrh na AKAM u soudu

Částečný posun nastal i v insolvenčním řízení s bývalým majitelem sluneční elektrárny, firmou AKAM Bosko. Boskovice musely u soudu složit 50 tisíc korun jako jistinu, že podaly na bývalého provozovatele insolvenční návrh. Konalo se také první líčení u brněnského krajského soudu.

Zástupce firmy AKAM Bosko Jaroslav Andreska zkritizoval u soudu vydražení solárních panelů, což předtím firma také napsala v dopise zaslaném na soud. „Považujeme za prokázané, že (…) ze strany exekutora Jiřího Trojanovského došlo ke spáchání trestného činu, když přes nepravomocné usnesení o předběžném opatření, které následně usnesením Vrchního soudu v Olomouci bylo zamítnuto, došlo k nezákonné dražbě fotovoltaické elektrárny Boskovice,“ stojí v dopise. Vrchní soud skutečně předběžné opatření brněnského krajského soudu zamítl. Nedovolil tak provést plánovanou dražbu. Ta však proběhla ještě dříve, než o tom Vrchní soud rozhodl.

Exekutor Jiří Trojanovský provedl na začátku roku dražbu na základě pokynu správkyně zkrachovalého spořitelního družstva UNIBON, u kterého si v minulosti AKAM Bosko vzal úvěr na výstavbu elektrárny. Ten však AKAM nesplatil a správkyně UNIBON se tak domáhala v exekuci alespoň jeho částečného splacení. Z prodeje panelů je zhruba sedm milionů, AKAM ale družstvu UNIBON nesplatil více než 30 milionů. A dluhů má bývalý provozovatel elektrárny ještě mnohem více, [dohromady převyšují částku 100 milionů](http://ohlasy.info/clanky/2016/05/insolvence-akam.html).

Jaroslav Andreska uznal u soudu pohledávku Boskovic, ale cestu insolvencí nepokládá i kvůli dalším dluhům za nejlepší a zopakoval, jako už i dříve zástupcům Boskovic, že má investory, kteří jsou ochotni se podílet na vypořádání závazků. „Tento krok považujeme za nešťastný, protože město nedostane ani korunu a naše řešení skýtalo možnosti ty závazky uhradit,“ řekl Andreska. Na možnost, že Boskovice nic nezískají, upozornily Ohlasy už dříve. Boskovice totiž nemají svou více než dvoumilionovou pohledávku zajištěnou, na rozdíl od UNIBONu. Od něj však už pohledávky koupil investiční fond IFIS. Podle Andresky bylo ale toto postoupení nezákonné a nároky fondu neuznává, protože podle jeho slov požaduje více než 30 milionů, které elektrárna dlužila zkrachovalému družstvu.

Přítomný státní zástupce Jakub Jirušek zastává stejné stanovisko jako právník Boskovic, tedy že je firma AKAM Bosko v úpadku. „Státní zástupce k věci uvádí, že je zřejmé, že společnost dlužníka byla založena pouze za účelem provozování předmětné fotovoltaické elektrárny. V současné době nemá žádný majetek ani licenci k jejímu provozu. Z toho důvodu je aktuální stav takový, že pasiva dlužníka převyšují jeho aktiva a je tak v úpadku,“ stojí v protokolu z jednání. Soudkyně Bohumila Čuprová na prvním líčení o insolvenci ovšem zatím nerozhodla a jednání odročila.