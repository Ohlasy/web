---
title: Hašek končí. Hejtmanem bude Bohumil Šimek
perex: Vítězné hnutí ANO v čele s Bohumilem Šimkem dnes podepsalo koaliční smlouvu s ČSSD, TOP 09 s Žít Brno a Starosty. Součástí dohody je rozdělení postů v krajské radě.
cover-photo: http://i.imgur.com/UNZMEcHl.jpg
author: Marek Osouch
category: zpravodajství
tags: politika
---

*Hnutí ANO, ČSSD, TOP 09 s Žít Brno a Starostové pro jižní Moravu se dnes definitivně zavázali, že budou další čtyři roky vládnout na jižní Moravě. Podepsali koaliční smlouvu.*

<img src="http://i.imgur.com/UNZMEcH.jpg" alt="Michal Hašek" class="img-responsive img-popup" data-author="Tomáš Znamenáček">

Volby v Jihomoravském kraji sice vyhrálo hnutí ANO, bylo to ale velmi slabé vítězství. Do zastupitelstva se totiž dostalo celkem devět politických uskupení, mnohé ještě ve společných koalicích, a tak místo šesti stran jako dosud jich bude v zastupitelstvu třináct. Už od začátku tak bylo zřejmé, že v krajské radě usedne více než dvě politické strany, jak bylo doposud zvykem.

„Chtěl bych vám poděkovat za to nejdůležitější, tedy ty poslední tři neděle a doufám, že se takto sejdeme i za čtyři roky,“ řekl jen krátce po podpisu smlouvy budoucí hejtman Bohumil Šimek z hnutí ANO.

Největším překvapením povolebních vyjednávání je odchod KDU-ČSL do opozičních lavic. Ta přitom dokázala po dvanácti letech porazit na jižní Moravě sociální demokraty a měla tak v prvních dnech po volbách lepší pozici než ČSSD, která v nové koalici zasedne právě místo lidovců. V opozici tak bude i jediná zástupkyně Boskovicka a [končící boskovická místostarostka](http://www.ohlasy.info/clanky/2016/10/mistostarostka-hamalova.html) Jaromíra Vítková, která kromě senátorského křesla, získala i mandát v krajském zastupitelstvu.

Lidovci si za svůj odchod do opozice můžou částečně sami. Nebáli si totiž z pozice až druhého pořadí říct o hejtmanský post pro svého lídra Romana Celého. Z úst jejich představitelů zaznívala slova o nezkušenosti hnutí ANO jako vítěze voleb. Také od hnutí na začátku zazněla prohlášení, že hejtmanský post není to hlavní, nicméně po slovech lidovců otočili a hejtmanský post naopak chtěli. „Ustanovením trojbloku ANO, TOP09 s Žít Brno a STAN je jednání o hejtmanovi pro jinou stranu než ANO bezpředmětné. Toto respektujeme,“ prohlásili po pár dnech lidovci. Nejvyšší post tak obsadí už zmíněný Bohumil Šimek, v minulosti spolupracovník končícího hejtmana Michala Haška.

Lidovci byli ovšem na začátku pravděpodobnějším partnerem do koalice. Hnutí ANO se totiž už před volbami jasně vymezilo proti Michalu Haškovi, se kterým nechtělo usednout za společný stůl a vyjednávat s ním o možné spolupráci. Tento fakt nahrával KDU-ČSL a navíc to, že právě jihomoravský hejtman byl od začátku součástí vyjednávacího týmu ČSSD. Schůzky mezi hnutím ANO a ČSSD ale nebyly nemožné. Na jednání s hnutím ANO Michal Hašek zkrátka nechodil a účastnili se jich pouze další dva členové vyjednávacího týmu ČSSD Marek Šlapal a Roman Hanák, který by chtěl v nové koalici pokračovat na pozici náměstka pro dopravu.

Hnutí ANO kromě hejtmanského postu získá dalších čtyři křesla v krajské radě a bude zodpovídat za oblast majetku a investic, školství, životního prostředí a dále za venkov. ČSSD bude mít pod sebou už zmíněnou dopravu, dále zdravotnictví, sociální služby a kulturu. TOP 09 s Žít Brno získá jednoho náměstka, který bude mít na starost vědu, výzkum a inovace. Starostové pro jižní Moravu získaly poslední jedenácté křeslo v radě a budou mít v kompetenci územní plánování.

V opozici naopak skončí po šesti letech lidovci, ODS, dále koalice SPD a SPO, komunisti a také koalice Strany zelených a Pirátů. „Můžete se ptát, proč jsme nedoplnili tuto koalici, když programová shoda je maximální. Jednoduše: tato koalice má 34 hlasů a to stačí, cokoli nad to je nadbytečně navíc,“ vyjádřil se lídr Zelených a Pirátů Jiří Hlavenka.

Vzniklá koalice má ovšem pouze velmi těsnou většinou dvou hlasů. Roman Celý proto upozorňuje, že se může koalice opírat také o hlasy komunistů. „Hnutí ANO se spokojilo s pojistkou tiché podpory KSČM. My jsme během jednání navrhovali například možnost rozšíření koalice o další stranu, abychom se v budoucnosti nemuseli opírat o hlasy KSČM v případě nepřítomnosti dvou koaličních zastupitelů,“ prohlásil Celý, který byl poslední čtyři roky paradoxně sám součástí koalice, která zvala komunisty na jednání krajské rady a jejich koaliční partner, ČSSD, s nimi měla uzavřenou smlouvu o spolupráci. 

Nová krajská koalice tedy už existuje na papíře, na kraji ale stále vládne ještě Haškova. Vše se změní až po ustavujícím krajském zastupitelstvu, které by se mělo pravděpodobně konat 3. listopadu. Termín se ale ještě může posunout kvůli stížnosti na volby, která leží na u brněnského soudu. Podle stěžovatele nebyly přístupné všechny volební místnosti invalidním voličům v brněnské části Královo Pole. Soud má na vyřízení lhůtu dvaceti dní.

Michal Hašek každopádně v den ustavujícího zastupitelstva opustí po osmi letech pozici jihomoravského hejtmana a bude pouze krajským zastupitelem. Musí si tak hledat práci. [Objevili se už ovšem také spekulace](http://zpravy.idnes.cz/michal-hasek-poslancem-0be-/domaci.aspx?c=A161017_171922_domaci_hro), že by se chtěl za rok ve sněmovních volbách ucházet o křeslo poslance. Michal Hašek něco takového popřel. „Řeším aktuálně úspěšné dokončení koaličních jednání a v návaznosti na to předání hejtmanského úřadu mému nástupci. Sněmovnu neřeším, to bude věc ČSSD, jak bude chtít sestavit kandidátku pro příští rok,“ sdělil končící hejtman.
