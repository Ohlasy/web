---
title: "Senátorský dotazník: Drago Sukalovský, STAN"
author: Tomáš Trumpeš
cover-photo: https://i.ohlasy.info/i/uthq1e9.jpg
category: rozhovory
tags:
    - senátní volby 2016
    - politika
    - volby
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá Drago Sukalovský, starosta Kuřimi kandidující do senátu za stranu STAN.*

{% photo src="https://i.ohlasy.info/i/uthq1e9.jpg" %}

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Zákon, který chci prosadit, spočívá ve zjednodušení podmínek pro přípravu staveb dálnic. Bez takovéhoto zákona můžeme na stavbu D43 zapomenout nejméně dalších dvacet let, spíše však na ještě déle.

**2. Jaká oblast je vám nejbližší a v jakém senátním výboru byste chtěl pracovat?**

Nejbližší je mi oblast dopravy, chtěl bych pracovat v příslušném výboru – tedy výboru pro hospodářství, zemědělství a dopravu.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Je to zákon ušitý na míru jednomu člověku a už tím je špatný. Na druhou stranu se ukazuje, že ministr financí současně vlastnící klíčová média je věc ještě horší. A to, že ministerstvo financí řízené panem Babišem rozhoduje o miliardových dotacích pro firmy vlastněné panem Babišem, je nehoráznost!

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Složitá otázka. Pomáhejme opravdu potřebným v případě, že se dokáží zcela integrovat, to znamená, že budou plně respektovat naše zákony, zvyklosti, tradice a další nepsaná pravidla, naučí se řeč, budou ochotni pracovat a nebudou se snažit přizpůsobovat zdejší poměry obrazu svému. Pokud ne, nebojme se být tvrdí a takové lidi vracejme do zemí, odkud přišli. Stejně tak musí existovat nějaká rozumná hranice počtu lidí, kterým budeme schopni efektivně pomáhat. Nelze být otevřený bez jakýchkoliv břehů. Ekonomické migranty ze zemí se zcela odlišnými kulturními zvyklostmi nevpouštějme do země, případně je vracejme tam, odkud přišli. Nezapomínejme ale na to, že ekonomickými migranty jsou třeba Ukrajinci, bez kterých by mělo zdejší stavebnictví velké problémy. Jinak řečeno vybírejme si migranty ze zemí, které jsou nám kulturně blízké a kteří jsou schopni pracovat v oborech, kde je nedostatek pracovní síly. Pokud bude společné evropské řešení migrační krize založeno na těchto principech, pak se na něm směle podílejme. Pokud ne, pak jednejme autonomně a braňme svoje zájmy.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Další složitá otázka, kde je mnoho pro i proti. Momentálně nevím.

**6. Měly by mít supermarkety zavřeno o svátcích, případně každou neděli?**

Po rozhovorech se svými známými, kteří, nebo spíše které, protože jde většinou o ženy, pracují jako prodavačky v supermarketech, se spíše kloním k názoru, že by měla být praxe taková, jako dnes většinou je. Jinak řečeno – neděle otevřeno, První, případně Druhý svátek vánoční, Nový rok a Velikonoční pondělí zavřeno. Ostatní svátky otevřeno.

**7. Měla by se obnovit výplata nemocenské v prvních třech dnech nemoci?**

Ne.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Úřad ombudsmana pokládám za nesystémový a špatný sám o sobě, za úřad, který má být zrušen nebo zásadně změněn. Nynější ombudsmanku pokládám za zcela nekompetentní, vyznávající nebezpečnou ideologii, často nadržující darebákům.

**9. Souhlasíte se zastropováním věku odchodu do důchodu? V jaké výši?**

Dle mého názoru je přiměřený věk odchodu do důchodu nejvýše v 65 letech. Obnovil bych pravidla, podle kterých by se ženám, které vychovaly děti, věk odchodu mohl přiměřeně snížit.

**10. Souhlasil byste s dalším navyšováním minimální mzdy?**

Ne. Je ale nutné modifikovat systém sociálních dávek, aby motivoval k práci i za takto nízkou mzdu.

**11. Jaký je váš názor na legalizaci marihuany, případně větší toleranci takzvaně lehkých drog?**

Marihuanu legalizovat a zpřístupnit jako léčebný prostředek. Vím o mnoha nemocných a starších lidech, kterým THC zmírňuje jejich problémy. Kriminalizovat smrtelně nemocné a staré lidi za pěstování „trávy“ je blbost.

**12. Jak se díváte na možnost adopce stejnopohlavními páry?**

Spíše ne.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Myslím, že stávající zákon je vcelku vyhovující. Rozhodně nezpřísňovat, možná zmírnit.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Výjimku pro provozovny s obratem například do milionu korun ročně (typicky vesnická hospoda, stánkaři) jsou nezbytné. Větší podniky by principiálně neměly mít s EET problém.

**15. Je podle vás dobře nastavena hranice platnosti místního referenda?**

Ano. Rozhodně nesnižovat. Pokud někdo chce v místním referendu dosáhnout svého cíle, musí umět přesvědčit o svém záměru dostatečný počet lidí. Jinak nám budou vládnout dobře organizované extrémistické menšiny.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Nejsem odborník na školství. Myšlenka sama o sobě se mi líbí, její provedení je podle názoru mnoha pedagogů z praxe naprosto mimo realitu. Tedy v této podobě nepodporuji.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Jaderné energii, i přes všechny problémy, říkám ano. Diverzifikace zdrojů, které jsou ekonomické a současně i přiměřeně ekologické, je však v pořádku. Fyzikální zákony ovšem nelze obejít…

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

S hodnocením počkám, až bude volba prezidenta aktuální.

**19. Jaké osobnosti byste jako senátor navrhoval na vyznamenání?**

Napadá mě Václav Čtvrtek, nejenom za večerníčky, které rozdávaly a rozdávají radost mnoha generacím. Bohužel by to bylo *in memoriam*.

**20. Jste připraven se kvůli senátorskému postu zcela vzdát svého dosavadního povolání?**

Dokončil bych své volební období jako starosta Kuřimi. Na další placenou funkci bych již nekandidoval.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Rozpočet kampaně je zhruba 500 tisíc korun. Dvě stě tisíc dostanu od Starostů a nezávislých, stejnou částku dávám ze svých úspor a zbytek by měly být sponzorské příspěvky.
