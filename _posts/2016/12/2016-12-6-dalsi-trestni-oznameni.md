---
title: Policie prověřuje dvě trestní oznámení v souvislosti s městskými organizacemi
cover-photo: http://i.ohlasy.info/7k5nQxIl.jpg
perex: První míří na vypracovaný audit v boskovické nemocnici, druhé na smlouvu o spolupráci mezi strážníky a Městskou správou sociálních služeb.
author: Marek Osouch
category: zpravodajství
---

*Dvě trestní oznámení prověřuje policie v Boskovicích. První míří na vypracovaný audit v boskovické nemocnici, druhé na smlouvu zajišťující spolupráci mezi strážníky a Městskou správou sociálních služeb. Policisté tuto fázi prověřování nijak nechtěli komentovat.*

<img src="http://i.ohlasy.info/7k5nQxI.jpg" alt="boskovická radnice" class="img-responsive img-popup" data-author="Tomáš Znamenáček">

„Je to ve fázi prověřování, zda se trestný čin stal, nebo ne. Nemůžeme se k tomu nijak dál vyjadřovat,“ řekl pouze policejní mluvčí Bohumil Malášek. Ani jednatel boskovické nemocnice Miloš Janeček nebyl schopen říct, co konkrétně policii zajímá. „Nevím, co konkrétně prověřují. Policie si vyžádala nějaké dokumenty. Údajně se jedná o nějakého anonymního stěžovatele. Nevím, zda se bojí někdo něčeho, na co ten audit přišel, nerozumím tomu,“ uvedl jednatel boskovické nemocnice.

Neví tedy, zda trestní oznámení míří na nějaký závěr z auditu, který zatím zná pouze městská rada, dozorčí rada a vedení nemocnice, nebo na způsob vypracování, zda u něj nedošlo k nějakým pochybením. „Audit proběhl tak, jak měl,“ dodal jen stručně Miloš Janeček.

Více informací neuvedla ani boskovická starostka Hana Nedomová (ČSSD), ani tajemník boskovického úřadu David Škvařil. „Policie si vyžádala podklady a pracovník policie si pro ně přišel. Víc o tom nevím,“ uvedla starostka. 

Audit v boskovické nemocnici zaměřený na finanční hospodaření a benchmarking zadala zpracovat dozorčí rada vedení nemocnice už v únoru „v zájmu zjištění objektivních podmínek hospodaření a z důvodu zjištění objektivních informací pro nového jednatele nemocnice a vzhledem k tomu, že není dozorčí radě známa skutečnost o tom, že by někdy v minulosti byl zpracován audit“.  

V druhé polovině srpna byla s výsledky auditu seznámena dozorčí rada a v září také městská rada. Boskovická starostka tehdy uvedla, že tam jsou pro ni závažná zjištění. „Problematických věcí tam z mé strany bylo osm až deset, od kontroly, přes veřejné zakázky a další věci. Uvidíme, jaká vysvětlení k tomu dají jednotliví zaměstnanci, jestli je to pravda, nebo ne, a jaké podají doplňující informace. Pak případně zvážíme podnět podání žaloby,“ prohlásila v září starostka. V souvislosti s podaným trestním oznámením ale odmítla, že by to byla rada města, kdo za ním stojí. Nelze však vyloučit, zda je nepodal anonymně někdo z radních. Ti totiž byli s dozorčí radou a vedením nemocnice jedinými, kdo nějaké závěry auditu viděl. 

Doplňující informace k auditu už zaměstnanci nemocnice dozorčí radě podali, závěr z něj však stále není zveřejněný. Čeká se totiž naopak na vyjádření auditora k některým věcem. Předseda dozorčí rady Josef Konopka na zaslané dotazy ohledně závěrů auditu nijak nereagoval. Po telefonickém kontaktu slíbil zaslat vyjádření, to však do dnešního dne neučinil.

### Smlouva s Městskou správou sociálních služeb

Druhé trestní oznámení míří na smlouvu zajišťující spolupráci městské policie a Městské správy sociálních služeb (MSSS). Boskovičtí strážníci totiž bezplatně pomáhají Městské správě držet jakousi pohotovost. V případě, že senioři mají v penzionech MSSS nějaké potíže, signalizačním zařízením HELP 230 si zavolají pomoc, a to na stanici boskovických strážníků. 

Problém ale nejspíš neleží u Městské správy sociálních služeb, ale na městě. Ředitelka MSSS Marie Sáňková totiž o ničem neví. „Vůbec nevím, že se něco takového děje, tady policie vůbec nebyla,“ sdělila ředitelka. A neví o ničem ani městská policie. „My jsme žádnou smlouvu neuzavírali, v ničem tedy nefigurujeme,“ vysvětlil ředitel městské policie David Krátký. Zato na městském úřadě policie byla. Boskovická starostka odpověděla stejně jako v předchozím případě, tedy že neví, co konkrétně policie prověřuje, že si vyžádala pouze dokumenty, tedy původní a novou smlouvu mezi městskou policií a Městskou správou sociálních služeb.

Původní smlouva byla uzavřena v roce 2008, tedy za starosty Jaroslava Dohnálka (ODS), který jako dnes současná starostka byl v té době velitelem městské policie. Letos na jaře nechala městská rada zpracovat novou, a to i proto, že původní nebyla podle zápisu z rady uzavřena správně. „Smlouva nebyla schválena radou města podle zákona o obcích a je v ní nesprávně uveden její subjekt. Zmíněný smluvní vztah je proto nutno narovnat a uvést do souladu s platnými právními předpisy,“ stojí v zápisu z rady z letošního dubna. Tehdejší starosta totiž podepsal smlouvu sám bez souhlasu městské rady, jako velitel městské policie.

Jaroslav Dohnálek, který byl kvůli trestnímu oznámení podat vysvětlení u policie, ale podle svých slov jednal v té době tak, jak měl. „Ničeho protiprávního jsem se nedopustil. Ať policie klidně prověří smlouvu, díky které je seniorům zajištěna pomoc,“ doplnil. 

Za bývalým starostou stojí i tehdejší tajemník boskovického úřadu a současný opoziční zastupitel za TOP 09 Pavel Vlach. „Podle mě to někdo špatně pochopil a teď využil jako hůl proti bývalému starostovi. Podle mého názoru, když starosta podepsal takovou smlouvu, tak ji podepsal jako velitel městské policie s danou městskou organizací, nikoli jako člen rady,“ sdělil s tím, že podle toho, co se dozvěděl, mělo být trestní oznámení anonymní. Nechápe ani, proč se trestní oznámení objevilo až teď, když se o vypracování nové smlouvy a údajně špatně sepsané té původní zmiňuje už dubnový zápis z rady.
