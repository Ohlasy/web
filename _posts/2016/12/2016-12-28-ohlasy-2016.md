---
title: Ohlasy roku 2016 pohledem čtenářského zájmu
perex: Připomenutí nejdůležitějších událostí a zajímavostí končícího roku pohledem do statistik čtenosti našeho webu.
cover-photo: http://i.imgur.com/j0uET5ml.jpg
author: Tomáš Trumpeš
category: zpravodajství
---

*Končící rok 2016 lze hodnotit z mnoha různých pohledů. Nejdůležitější události a zajímavosti dění na Boskovicku si můžeme připomenout také pohledem do statistik čtenosti našeho webu. Takže co vás čtenáře v roce 2016 nejvíc zajímalo?*

<img src="http://i.imgur.com/j0uET5m.jpg" alt="pohled na Boskovice" class="img-responsive img-popup" data-author="Tomáš Znamenáček">

Nejprve můžeme s potěšením konstatovat, že vás více zajímaly Ohlasy jako takové. Celkový objem čtenosti našich článků narostl o více než 20 procent, tedy pokud srovnáváme stejné období jedenácti měsíců, protože v lednu roku 2015 Ohlasy ještě neexistovaly.

Suverénním vítězem letošních statistik je rozhovor s Karlem Dvořáčkem o jeho cestě do Santiaga de Compostela. Rozhovor, který domluvil Tomáš Znamenáček přímo před chrámem sv. Jakuba v Santiagu, kde se boskovičtí cestovatelé náhodně setkali, zlomil všechny naše myslitelné rekordy a další texty překonal ve čtenosti několikanásobně. Na rozhovor jsme také zaznamenali nejvíce čtenářských ohlasů, ze kterých můžeme usoudit, že nevyvolal zájem zdaleka jen na Boskovicku. Podobně nejspíš překročil hranice regionu rozhovor s Achabem Haidlerem, který je na druhém místě. Z místních kauz zarezonovala nejvíc situace na boskovické ZUŠ a odchod mandolinisty a pedagoga Martina Krajíčka. Velmi vás zajímala i výměna kastelána na boskovickém hradě.

##Prvních deset

Pořadí nejčtenějších textů obecně vévodí rozhovory. Také letos k nim bohužel přináleží jeden nekrolog – a to vzpomínka na zesnulého hudebníka Pavla Silvera Koudelku. I z toho je zřejmé, že odešla skutečná legenda.

Tématem roku byly také volby, zajímalo vás představení kandidátů na senátora za Boskovicko a také předvolební komentář o šancích hejtmana Michala Haška obhájit svůj mandát. Nutno dodat, že volební výsledek ukázal, že naše nedůvěra k Haškově schopnosti stát se znovu hejtmanem se ukázala jako oprávněná.

Žebříček deseti nejčtenějších článků za rok 2016 vypadá takto:

1. [Rozhovor s Karlem Dvořáčkem o pouti do Santiaga](http://www.ohlasy.info/clanky/2016/10/rozhovor-dvoracek.html)  
2. [Rozhovor s Jaroslavem Achabem Haidlerem o soužití kultur](http://www.ohlasy.info/clanky/2016/05/rozhovor-achab.html)  
3. [Rozhovor s Martinem Krajíčkem o odchodu ze ZUŠ](http://www.ohlasy.info/clanky/2016/07/rozhovor-krajicek-zus.html)  
4. [Nekrolog za Pavlem Silverem Koudelkou](http://www.ohlasy.info/clanky/2016/07/nekrolog-silver.html)  
5. [Rozhovor s Dominikem Božkem o budoucnosti hradu](http://www.ohlasy.info/clanky/2016/09/rozhovor-bozek.html)  
6. [Rozhovor se Stanislavou Matuškovou o situaci na ZUŠ](http://www.ohlasy.info/clanky/2016/06/rozhovor-matuskova.html)  
7. [Představení kandidátů na senátora za Blanensko](http://www.ohlasy.info/clanky/2016/08/senatori.html)  
8. [Komentář o oblibě Michala Haška na jižní Moravě](http://www.ohlasy.info/clanky/2016/08/hasek-milovany.html)  
9. [Rozhovor s Jiřím Mazalem o jeho odchodu z hradu](http://www.ohlasy.info/clanky/2016/10/rozhovor-mazal.html)  
10. [Rozhovor s Davidem Krátkým o městské policii](http://www.ohlasy.info/clanky/2016/02/rozhovor-kratky.html)

Pořadí na prvních deseti místech za celý rok ovšem dostatečně nevypovídá o tom, jaké konkrétní události vás v průběhu roku zaujaly. Pro takovou rekapitulaci je nejspíš mnohem zajímavější podívat se postupně na události jednotlivých měsíců.

##Leden

Lednovým tématem číslo jedna byla boskovická knihovna. Postaral se o to jednak [rozhovor s vedoucí knihovny Miroslavou Jurdičovou a s ředitelem KZMB Oldřichem Kovářem](http://www.ohlasy.info/clanky/2016/01/knihovna.html) a také [text o budově bývalého ZZN na ulici Kapitána Jaroše](http://www.ohlasy.info/clanky/2016/01/budova-zzn.html). Dnešní prodejna nábytku Idyla a Mountfieldu je nejpravděpodobnějším místem, kde by nová knihovna mohla vzniknout.

Vždycky nás těší, když se výjimečného čtenářského zájmu dostane některému z vlastivědných seriálů. V lednu nás takto potěšil [text Heleny Janíkové o Hitlerově ezoterikovi Janu Eriku Hanussenovi](http://www.ohlasy.info/clanky/2016/01/erik-jan-hanussen.html).

##Únor

Z únorových textů zaujaly nejvíce rozhovory [s ředitelem boskovické městské policie Davidem Krátkým](http://www.ohlasy.info/clanky/2016/02/rozhovor-kratky.html), který občany ujistil, že ve městě není místo, kam by se měli bát jít, a [s místostarostou Petrem Malachem](http://www.ohlasy.info/clanky/2016/02/rozhovor-petr-malach.html), který je zase ujistil o tom, že se během tohoto volebního období určitě nezačne stavět nová sportovní hala. Objevilo se nové důležité téma – [převzetí sokolovny do rukou města](http://www.ohlasy.info/clanky/2016/02/sokolovna-mestu.html), a vedle toho vás velmi zajímalo i [téma lesních školek](http://www.ohlasy.info/clanky/2016/02/lesni-skolky.html).

##Březen

Dominantním tématem března se stalo [hospodaření boskovické nemocnice](http://www.ohlasy.info/clanky/2016/03/hospodareni-nemocnice.html). Výrazně zaujal také [rozhovor Kristýny Znamenáčkové s brněnskou aktivistkou a absolventkou boskovického gymnázia Barborou Antonovou](http://www.ohlasy.info/clanky/2016/03/rozhovor-antonova.html). A došlo i na další velmi úspěšný díl jednoho ze seriálů – tentokrát to byl [text o mlýnech na boskovickém panství od historika Petra Vítámváse](http://www.ohlasy.info/clanky/2016/03/mlyny.html).

##Duben

Duben proběhl ve znamení úspěšných rozhovorů, ovšem na dosti odlišná témata: [domácí hospicová péče s Radkou Kuncovou](http://www.ohlasy.info/clanky/2016/04/domaci-hospic.html), [hudební aktivity Martina Krajíčka](http://www.ohlasy.info/clanky/2016/04/rozhovor-krajicek.html), [pohled profesora VUT Ivo Provazníka nejen na plánované Centrum polytechnické výchovy](http://www.ohlasy.info/clanky/2016/04/rozhovor-provaznik.html) a [Boskovické běhy očima hlavního pořadatele Petra Bartoška](http://www.ohlasy.info/clanky/2016/04/rozhovor-bartosek.html).

Proč příznivce seriálu Martiny Lukešové o stromech letos zaujaly nejvíce zrovna [vrby](http://www.ohlasy.info/clanky/2015/04/vrby.html), můžeme jen hádat, čtenost tohoto dubnového dílu byla každopádně enormní.

##Květen

Vedle již zmíněného [rozhovoru s Achabem Haidlerem](http://www.ohlasy.info/clanky/2016/05/rozhovor-achab.html), který do Boskovic zavítal na pozvání Unijazzu, přinesl květen další důležité téma: vznik volnočasového klubu pro boskovickou neorganizovanou mládež. Radnice vznik klubu nejprve podpořila [ostudně nízkou dotací](http://www.ohlasy.info/clanky/2016/05/prispevek-pro-elim.html). 

##Červen

Červen a částečně i červenec zasáhlo velké téma: situace na boskovické ZUŠ. Zájem o tuto kazu byl ze strany čtenářů velký a dotkl se jak rozhovoru [s ředitelkou Stanislavou Matuškovou](http://www.ohlasy.info/clanky/2016/06/rozhovor-matuskova.html), tak [s odcházejícím mandolinistou Martinem Krajíčkem](http://www.ohlasy.info/clanky/2016/07/rozhovor-krajicek-zus.html).

Velikého zájmu se ovšem dostalo také [tématu alternativních školek](http://www.ohlasy.info/clanky/2016/06/rozhovor-skolka.html), [pozemku po bývalém lihovaru v Červené zahradě](http://www.ohlasy.info/clanky/2016/06/pozemek-lihovar.html) a [dalšího osudu Panského dvora](http://www.ohlasy.info/clanky/2016/06/rozhovor-rehor.html), jehož majiteli se nedaří prosadit svou představu o rekonstrukci významné památky v centru města.

##Červenec

V červenci odešel protagonista legendární kapely S–Band Pavel Silver Koudelka. Velký počet jeho fanoušků na něj zavzpomínal i při četbě [našeho nekrologu](http://www.ohlasy.info/clanky/2016/07/nekrolog-silver.html), kterým jsme chtěli připomenout obrovský význam fenomenálního rockera pro zdejší kulturu.

Zajímal vás také [rozhovor s šéfkou velkoopatovických služeb Annou Kaderkovou](http://www.ohlasy.info/clanky/2016/07/rozhovor-kaderkova.html) a velkým tématem července samozřejmě nemohl nebýt [festival Boskovice](http://www.ohlasy.info/clanky/2016/07/festivalovy-zapisnik.html).

##Srpen

Druhý prázdninový měsíc předznamenal blížící se podzimní volební klání. Nejúspěšnější srpnové články jsou tedy jednoznačně [představení kandidátů do Senátu](http://www.ohlasy.info/clanky/2016/08/senatori.html) a [komentář o šancích Michala Haška](http://www.ohlasy.info/clanky/2016/08/hasek-milovany.html) získat znovu hejtmanské křeslo.

Výrazně zaujala také [změna vlakového jízdního řádu](http://www.ohlasy.info/clanky/2016/08/zmeny-jizdnich-radu.html), která komplikuje ranní spojení do Prahy, a poněkud [nejasné plány na rekonstrukci letního kina](http://www.ohlasy.info/clanky/2016/08/jen-letni-kino.html).

##Září

V září se zvedla velká vlna zájmu o výměnu kastelána boskovického hradu, kde několik desetiletí působil [Jiří Mazal](http://www.ohlasy.info/clanky/2016/10/rozhovor-mazal.html). Zájem pravděpodobně podpořilo i rozšíření fámy, že by se hrad měl pro veřejnost zcela uzavřít, což jsme se snažili rychle [osvětlit a vyvrátit](http://www.ohlasy.info/clanky/2016/09/rozhovor-bozek.html).

Pozornost přitáhlo také pokračování jedné z regionálních kauz – [olešnických pozemkových úprav](http://www.ohlasy.info/clanky/2016/09/pozemkove-upravy.html).

##Říjen

V říjnu jsme publikovali [rozhovor s Karlem Dvořáčkem](http://www.ohlasy.info/clanky/2016/10/rozhovor-dvoracek.html), doposud nejúspěšnější text za existenci Ohlasů. Jinak říjnu samozřejmě dominovaly volby, ve čtenářském zájmu porazil lékař [Jan Machač](http://www.ohlasy.info/clanky/2016/10/rozhovor-machac.html) svou protikandidátku [Jaromíru Vítkovou](http://www.ohlasy.info/clanky/2016/10/rozhovor-vitkova.html), ovšem u volebních uren to dopadlo přesně naopak. Četly se hodně i [výsledky krajských a senátních voleb](http://www.ohlasy.info/clanky/2016/10/vysledky-voleb.html) a důležitá byla pro čtenáře také informace o tom, že se [Dagmar Hamalová stane novou místostarostkou Boskovic](http://www.ohlasy.info/clanky/2016/10/mistostarostka-hamalova.html). 

Vedle politického dění si čtenáři našli čas i chuť na výlet s Hynkem Skořepou do [Melkova](http://www.ohlasy.info/clanky/2016/10/melkov.html). Tedy alespoň na stránkách Ohlasů byl letos o tuto lokalitu největší zájem ze všech dílů čtenářsky oblíbeného seriálu. A jako novináře nás potěšil zájem o komentář Tomáše Znamenáčka věnovaný [krizi současných médií](http://www.ohlasy.info/clanky/2016/10/krize-medii.html).

##Listopad

Budoucí podoba a rozvoj Boskovic nejsou lhostejné mladým architektům, kteří odsud pocházejí. A nejsou lhostejné ani čtenářům Ohlasů, kteří projevili velký zájem o [otevřený dopis](http://www.ohlasy.info/clanky/2016/11/dopis-architektu.html), se kterým se architekti na vedení města obrátili. Vedle toho v listopadu zaujal [článek o variantách obchvatu města](http://www.ohlasy.info/clanky/2016/11/obchvat.html).

##Prosinec

Poslední měsíc v roce ještě nelze hodnotit s patřičným odstupem, dominantní témata čtenářského zájmu se ale jeví jasně: [reportáž ze zastupitelstva](http://www.ohlasy.info/clanky/2016/12/zastupitelstvo.html), [rozhovor s lékařkou Danielou Štarhovou](http://www.ohlasy.info/clanky/2016/12/rozhovor-starhova.html) a [soudní pře mezi bývalým ministrem Tomášem Julínkem a boskovickou nemocnicí](http://www.ohlasy.info/clanky/2016/12/julinek-soud.html), kde působil jako ekonomický náměstek. A k tomu je třeba připojit výjimečně úspěšný díl jazykovědného seriálu Víta Bočka [o původu názvu obce Valchov](http://www.ohlasy.info/clanky/2016/12/mistni-jmena-valchov.html).
