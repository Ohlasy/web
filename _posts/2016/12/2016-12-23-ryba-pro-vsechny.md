---
title: Ryba pro všechny
perex: Nerezignujme na zpívání u stromečku, i když to třeba dokonale neumíme.
cover-photo: https://i.ohlasy.info/2kbaeHB.jpg
author: Kristýna Znamenáčková
category: názory a komentáře
tags: kultura hudba
---

*Českou mši vánoční Hej, Mistře napsal skladatel a učitel hudby Jakub Jan Ryba roku 1796 v českém jazyce. V té době byla skladba psaná česky mimořádně vstřícným gestem k obyčejným, latinou nevládnoucím posluchačům. Skladba, která vypráví o narození Ježíše Krista tak, aby jí rozuměl každý, prostou pastorální hudební řečí s jednoduchými a snadno zapamatovatelnými nápěvy, patří do dneška k nejznámějším vánočním skladbám, které o vánocích zní nejen na půlnočních mších, ale i z televize, z rádií. Melodie z Rybovky si notuje snad každý, kdo se s nimi někdy setkal.*

Ač ji slýcháme nejčastěji v podání profesionálních souborů, skladba je tematikou, jazykem, instrumentací a jednoduchou melodikou určena právě prostému lidu bez hlubšího hudebního vzdělání, chrámovým sborům a orchestrům na malých městech a vesnicích, které sice třeba neprovedou skladbu s takovou technickou zdatností a nadhledem jako filharmonické sbory, ale zato předají svým známým a sousedům zvěstování o narození Ježíše vlastními ústy. 

Nabízí se otázka, jestli takové diletantské provedení není zbytečné, když máme tolik na slovo vzatých odborníků, kteří skladbu provedou dokonale. Zda může hodnota hudby spočívat i v něčem jiném než v akademické a poučené interpretaci bez kazů.

Každý rok se před Vánoci ptám svých žáků, jestli se u nich doma na Štědrý večer hrají a zpívají koledy. Děti často odpovídají, že nikoliv, protože u nich doma nikdo neumí zpívat a na nic dobře hrát. Často ani koleda, kterou dítko cvičí do hodin klavíru, nakonec u stromečku nezazní, protože se v ní necítí dostatečně jisté a nechce selhat. Přemýšlím, kde se stala chyba, kdy a proč se z hudby stalo něco tak podivně nedosažitelného a chladně dokonalého, že se až bojíme toho dotýkat ze strachu, že toho snad nejsme hodni. 

V naší rodině se odjakživa na vánoce muzicírovalo. Aby se nedalo namítnout, že jsme přece rodinou muzikantskou, často jsme si role v rodinné kapele měnili tak, aby každý hrál na ten nástroj, na který to umí nejméně. Nebylo tedy výjimkou, že produkce neladila, postrádala kontinuitu a patřičné objektivní hudební kvality, a přesto byla zdrojem obrovské radosti ze hry, kterou si dnes pamatuju víc než jednotlivé překlepy a falešné tóny. 

Zvykli jsme si hudbu považovat za výsadu několika vyvolených, kteří jsou díky talentu, schopnostem a dostatečnému vzdělání způsobilí hrát a zpívat, zatímco všichni ostatní tomu jen nesměle přihlížejí zpovzdálí a nechtějí rušit umělce (slovo vyřčené s lehkou ironií v hlase) v tvořivém procesu. Občas jsou ale právě umělci těmi nejméně tvořivými. Těmi, kdo se spokojí s vlastní technickou zdatností a stráví život podáváním bezchybných výkonů, které ale v sobě dávno nemají takovou radost, s níž může Nesem vám noviny zahrát nadšený diletant.

Nechci tím v žádném případě nabádat k rezignaci na kvalitu, ani škatulkovat muzikanty na dobré amatéry a špatné profesionály. Sama jako interpretka toužím u sebe po co nejvyšší možné úrovni produkce ve všech směrech. Skvělý výkon profesionála hrajícího s láskou je ale zrovna tak hudbou, jako rodina z plných plic oslavující koledou u stromečku narození Ježíška. Kdyby každý, kdo se něco učí, čekal, až to bude umět, a teprve potom to začal rovnou skvěle dělat, bylo by to smutné a nesmyslné, potáceli bychom se ve světě čekání na vlastní dokonalost, na jakési domnělé štěstí, o kterém ani ještě nevíme, zda nám bude za všechno to úsilí stát.

I když se to mezi učiteli hudby obecně příliš nenosí, sama se snažím svoje žáky vést k tomu, aby hráli na třídních besídkách i skladby, které ještě výborně neumí. Jako je dobré přiznat sám sobě vlastní nedokonalost, je také užitečné seznámit se s tím, že stejný potenciál chybovat mají i všichni kolem, že se splete rodič i paní učitelka. 

Bylo by vlastně proti odkazu Jakuba Jana Ryby, kdyby jeho mši o Vánocích zpívaly jen profesionální ansámbly a koledy zněly jen z cédéček, kdybychom v době perfekcionismu a studu za každý drobný kaz rezignovali na vlastní hlas nebo ruce na klavíru. Hudba je všech. 
