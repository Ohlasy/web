---
title: "Ze zastupitelstva: Od volby místostarostky po platy v nemocnici"
perex: "Nová místostarostka, převzetí sokolovny, Červená zahrada, poplatky za odpad, 65 milionů schodku v rozpočtu, platy lékařů v nemocnici a další."
cover-photo: http://i.ohlasy.info/D55eLDGl.jpg
author: Tomáš Trumpeš
category: zpravodajství
tags: politika
---

*Report z posledního letošního jednání boskovického zastupitelstva. Byla zvolena nová místostarostka, město rozhodlo o převzetí sokolovny, řešila se proluka na Plačkově, areál Červená zahrada, poplatky za odpad, 65 milionů schodku v rozpočtu na příští rok i platy zaměstnanců v nemocnici.*

### Nová místostarostka, nová radní

Na začátku zastupitelstva byla zvolena novou boskovickou místostarostkou [Dagmar Hamalová](http://www.ohlasy.info/clanky/2016/10/mistostarostka-hamalova.html) z KDU-ČSL. Funkce se ujme od 1. ledna. Na stejný post totiž rezignovala nedávno zvolená senátorka za Blanensko Jaromíra Vítková (také KDU-ČSL), která byla boskovickou místostarostkou čtrnáct let. A po rezignaci na tuto funkci byla zvolena za řadovou radní. „Těch čtrnáct let, která jsem strávila na radnici, pro mě bylo velmi pěkných. Samozřejmě se objevily méně příjemné věci, ale v každém případě jsem tuto práci měla opravdu hodně ráda, a trochu mě i mrzí, že odcházím. Na druhé straně v senátu je pro mě výzvou pracovat zpětně pro region, pro občany a snažit se o zlepšení jejich života a našeho prostředí. Snad se mně to bude dařit, udělám pro to opravdu všechno,“ uvedla končící místostarostka.

Při výměně na místostarostenském postu nedochází k žádné úpravě pravomocí a Dagmar Hamalová se tak ujme přesně těch oblastí, které měla na starosti Jaromíra Vítková. A to je zejména školství, životní prostředí, doprava, cestovní ruch, památková péče a spolupráce s neziskovými organizacemi.

### Převzetí sokolovny

Zastupitelstvo schválilo smlouvu, na základě které dojde k převodu sokolovny do vlastnictví města. Ještě předtím zastupitelé souhlasili s dotací 200 tisíc pro TJ Sokol Boskovice; dotace pomůže sokolům zaplatit [vzniklé dluhy na energiích](http://www.ohlasy.info/clanky/2016/11/sokolovna-dluhy.html), které by jinak mohly převod budovy ohrozit. „Nemáme avizováno, že by měli mít nějaké další problémy, které by chtěli řešit skrze město,“ odpověděla vedoucí odboru na otázku zastupitelů, zda na město nemohou vypadnout nějací další kostlivci ze sokolských skříní.

Ve druhém pololetí roku 2017 by měla být sokolovna uzavřena a měla by zde proběhnout částečná rekonstrukce. S kompletní opravou se počítá se počítá v horizontu tří až pěti let. V rozpočtu města je na tyto investice jednorázově vyhrazena částka dva miliony korun, kromě toho dojde k povýšení rozpočtu KZMB. Kulturní zařízení se ujme nákupu mobiliáře. „Mám obavy, jestli peníze, které se budou nyní do sokolovny dávat, následně nebudou znehodnoceny. Proč nezačít pracovat na projektu tak, aby se z toho stal v co nejkratší době kulturní stánek? Mám obavu, že sokolovnu převezmeme, trošku to tam namašlíme, a kdo ví, kdy se pak k tomu dostaneme,“ vnesl do diskuse zastupitel Jiří Pevný (Sportovci) námět na jiný postup, který by znamenal pustit se rovnou do kompletní opravy.

S několika připomínkami přišel také bývalý zastupitel a bývalý šéf boskovické kultury Dušan Sušil. Mimo jiné upozornil na to, že sokolovna by měla kultuře a kulturním spolkům sloužit celá, tedy včetně prostor, které jsou dnes pronajímány soukromým subjektům. „V současné době jsme neřešili vypovídání těchto smluv. Vše se bude odvíjet od  toho, jakým způsobem bude řešeno další využití sokolovny. V současné době je ideální stav, když se podaří skloubit komerci i kulturu dohromady,“ reagovala vedoucí majetkového odboru Gabriela Šmerdová.

### Garáže na Plačkově

Dvě garáže [v proluce na Plačkově](https://mapy.cz/s/1g7hH) ulici nabízeli městu k odkupu jejich majitelé. Garáže stojí na městském pozemku a podle zákona má vlastník pozemku, na němž je zřízena stavba, která není součástí pozemku, k této stavbě předkupní právo. Město nabídku odmítlo, protože aktuálně nemá v lokalitě žádný záměr. 

Proluka na Plačkově ulici je jedno z problematických míst památkové zóny a měla by být zastavěna. Na budoucnost lokality se ptal opoziční zastupitel Radek Mazáč (Sportovci). „Představa je dána regulačním plánem městské památkové zóny,“ vysvětlila místostarostka Jaromíra Vítková. Svůj návrh na zastavění pozemku víceúčelovým domem představil městu před časem architekt Zdeněk Fránek. Tento návrh soukromého investora byl v souladu se všemi regulativy. O tom, jaký je další osud této studie, však město aktuálně nemá žádné zprávy. Konkrétní představu o řešení proluky radnice nemá, ale podle starostky Hany Nedomové (ČSSD) se problematikou bude zabývat. „Proluky jsou v památkové zóně dvě a my teď intenzivně řešíme tu větší, která je dole U koupadel,“ doplnila Jaromíra Vítková.

### Areál Červená zahrada

Po delší diskusi zastupitelstvo přijalo [studii areálu Červená zahrada](http://www.ohlasy.info/clanky/2016/11/cervenka-studie.html), kterou nechala vypracovat městská rada. Diskuse se týkala především dalšího postupu při plánování sportovního areálu a výstavby sportovní haly. Opozice projevila k postupu radnice nedůvěru a volala po větší komunikaci se sportovními kluby a veřejností. Vedení města poukazovalo na to, že diskuse začne právě nyní a uvedená studie bude sloužit jako její základ. 

Nerozřešená zůstává také otázka, zda a za jakou cenu je možné získat v lokalitě další pozemky, a také financování kompletní přeměny areálu. Náklady se šplhají do výše několika set milionů korun.

### Poplatky za odpad

Schválena byla výše poplatku za odpad pro příští rok. Ta byla stanovena ve stejné výši jako loni, tedy 550 korun za poplatníka. Těch je více než 11 tisíc, něco přes tisíc lidí je od placení osvobozeno. Na odpadové hospodářství bude město doplácet dalších 189 tisíc korun.

### Rozpočtové opatření

Poslední letošní rozpočtové opatření počítá s tím, že na bankovních účtech města zůstane na konci roku asi 65,5 milionu korun. Zastupitelé rozpočtové opatření schválili bez diskuse.

### Rozpočet na rok 2017

Bez diskusí se dle očekávání neobešlo schvalování [rozpočtu na rok 2017](http://www.ohlasy.info/clanky/2016/11/novy-rozpocet.html). Vedení města totiž naplánovalo výrazně schodkový rozpočet, který počítá prakticky s kompletním utracením naspořených peněz, tedy výše zmíněných 65 milionů. „Příjmy jsou ve výši 293 milionů 449 tisíc a výdaje 358 milionů 686 tisíc. Schodek ve výši 65 milionů 237 tisíc korun je krytý přebytkem hospodaření z minulých let,“ uvedla vedoucí finančního odboru Dana Baláčová. Utracení veškerých úspor město obhajuje situací na bankovních trzích, která neumožňuje zhodnocování naspořených financí, naopak hrozí záporná úroková sazba.

Zastupitel Radek Mazáč s navrhovaným rozpočtem nesouhlasil a uvedl, že není dobré hospodařit s tak nebývale schodkovým rozpočtem v době ekonomického růstu. Z uvedeného postupu není nadšený ani bývalý starosta a dnes opoziční zastupitel Jaroslav Dohnálek (ODS). „Utrácíme naprosto všechny prostředky, a to takovým způsobem, že je tak trošku, promiňte mi to slovo, rozfrcáváme. A to hovoříme o tom, co nás v Boskovicích čeká za velké investiční akce,“ upozornil bývalý starosta s poukazem na opravu letního kina, sokolovny, Červenou zahradu, obchvat na Jevíčko a knihovnu. „Investiční vize jsou velké, ale všechny peníze si rozpouštíme v rozpočtu, a já říkám, že mnohdy na akce zbytné.“

Vedoucí finanční odboru naproti tomu připomněla, že Boskovice sice utrácejí všechny naspořené finance, ale naproti tomu nemají jediný bankovní úvěr, což je mezi městy v České republice poměrně unikátní jev.

### Cena za polytechnické centrum

S dotazem na cenu plánovaného Centra polytechnického vzdělávání se na vedení města obrátil opoziční zastupitel Jiří Pevný (Sportovci). Podle vedoucího investičního odboru Petra Zouhara se momentálně dokončuje projekt a finální podoba rozpočtu tedy ještě není známa. Aktuální odhady předpokládají, že by centrum přišlo asi na 75 milionů korun. Spoluúčast města by v lepším případě činila 9 milionů, v horším 14 milionů korun. Na otázku, zda by město chtělo záměr realizovat i v případě, že by nedosáhlo na dotaci, starostka Hana Nedomová odpověděla, že touto variantou se vedení města zatím nezabývalo.

### Platy zaměstnanců v nemocnici

Na základě dotazu zastupitele a lékaře Miroslava Klímy (ODS) byli zastupitelé informováni také o navyšování platů v boskovické nemocnici. „V roce 2016 činily osobní náklady v nemocnici přibližně 220 milionů korun. Na základě úhradové vyhlášky platné pro rok 2017 byly alokovány příspěvky na navýšení mezd zdravotnických pracovníků ve výši zhruba 14 milionů korun. Nemocnice nyní diskutuje způsob, jakým zajistit zdravotnickým pracovníkům plné slíbené desetiprocentní navýšení mezd, včetně příplatků,“ uvedl nemocniční analytik Dan Štěpánský. Platy technického a nezdravotnického personálu navyšovány nebudou. Zmiňovaných 14 milionů bude stačit na asi 7–8 procent navýšení platů, zbývající částka má být získána z očekávaného hospodářského výsledku nemocnice.

### Audit a trestní oznámení

Opoziční zastupitelé se pokusili získat také bližší informace o nemocničním auditu, jehož výsledky stále nebyly zveřejněny, a z blíže neurčeného důvodu se jím [na základě anonymního podání zabývá policie](http://www.ohlasy.info/clanky/2016/12/dalsi-trestni-oznameni.html). Zastupitel za Sportovce Radek Mazáč chtěl, aby starostka Hana Nedomová vysvětlila, proč konkrétně sama po prostudování auditu uvedla, že jsou zde nesrovnalosti zavdávající důvod k úvahám o trestním oznámení. Starostka však vzhledem k probíhajícímu šetření celou věc odmítla komentovat. „Jakási tajemná tvrzení a podezřívání z úst vedení města zcela jistě nepřispívají k dobrému obrazu nemocnice. Mrzí mě to jako občana, jako potenciálního pacienta, i jako lékaře. Myslím si, že toto bychom měli omezit,“ vyjádřil se ke starostčině postupu lékař a zastupitel Miroslav Klíma.
