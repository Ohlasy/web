---
title: Boskovice hledají nový postoj k architektuře
perex: Radnice odpovídá na otevřený dopis od boskovických architektů a na její žádost svým pohledem přispěl i renomovaný architekt Zdeněk Fránek.
cover-photo: https://i.ohlasy.info/HvT6vWh.jpg
author: Tomáš Trumpeš
category: zpravodajství
tags: politika architektura investice
---

*Debatu o architektuře a urbanismu Boskovic se podařilo rozvířit mladší generaci architektů, kteří se na vedení města obrátili s [otevřeným dopisem](http://www.ohlasy.info/clanky/2016/11/dopis-architektu.html). Nyní jim [radnice odpovídá](http://boskovice.cz/odpoved%2Dna%2Dotevreny%2Ddopis%2Darchitektu/d-29786/p1=1019) a na její žádost svým pohledem přispěl i renomovaný architekt Zdeněk Fránek. Kromě oficiální odpovědi se starostka města snažila na tiskové konferenci vysvětlit celkový přístup města a zvolené postupy při řešení jednotlivých investičních projektů.*

{% photo src="https://i.ohlasy.info/HvT6vWh.jpg" author="Tomáš Znamenáček" %}

„Boskovice jsou historické město s významnou minulostí a řekněme posledních 60 let se zde architekturou téměř nikdo nezabýval,“ hodnotí bez skrupulí poslední dekády architekt Zdeněk Fránek, který se v Boskovicích narodil a strávil zde první dětská léta. A přidává notnou dávku optimismu při hodnocení aktuální situace: „Zdá se mi, že současné vedení, k mému velkému překvapení a radostnému úžasu, začalo podnikat kroky ke zlepšení kvality a stavu architektury a urbanismu v Boskovicích.“

Velmi kritický pohled na nedávnou minulost a záblesk naděje. Jestli se tato naděje ukáže jako oprávněná, uvidí naplno obyvatelé i návštěvníci Boskovic nejspíš až po několika následujících letech. 

Zato výsledky uplynulých dekád lze hodnotit už teď. Názory na estetickou kvalitu konkrétních staveb se jistě mohou různit, ale skutečností zůstává, že vyjmenovat významné reprezentativní stavby, vzniklé v Boskovicích za poslední uplynulá desetiletí, by asi těžko kdo dokázal. V poslední době se však o potřebě kvalitního architektonického a urbanistického řešení začíná alespoň stále více mluvit. Mimo jiné proto, že město začíná plánovat významné investice, které by bylo opravdu smutné promarnit.

Do jaké míry si to uvědomuje i samo město, tedy jeho politické vedení, je otázka, na kterou není snadné najít jasnou odpověď. Na jednu stranu představuje přístup aktuální boskovické politické reprezentace nikoliv zanedbatelný krok vpřed. Na straně druhé je zde stále cítit velká míra obav, opatrnosti, nedůvěry a snad i neochoty přistoupit na postupy, které jsou v 21. století mezi odbornou veřejností pokládány za nejlepší cestu ke kvalitním výsledkům. Jistou míru těžkopádnosti přiznává i starostka města Hana Nedomová. A vysvětluje, že je třeba „nastavit některé principy a toky, které zde v minulosti nebyly nastaveny, nebo byly zpřetrhány.“ A město podle ní potřebuje nejprve získat informace, aby mohlo učinit dobré rozhodnutí. Informace si proto shání i v dalších podobně velkých městech.

Zároveň starostka vysvětluje, že radnice už konkrétní kroky koná. Vyčlenila samostatný odbor investic a rozvoje města a do jeho čela jmenovala architekta Petra Zouhara. A již nyní se snaží oslovovat při zpracovávání nejrůznějších návrhů profesionální ateliéry. Dále město projevilo snahu spolupracovat se studenty architektury a urbanismu, nejintenzivněji se to podařilo v případě liberecké Fakulty umění a architektury, jejímž děkanem je právě zmíněný architekt Zdeněk Fránek.

O podklady k Červené zahradě si zažádal pouze jeden student. Výsledek jeho práce by měl být znám v prvních měsících roku 2017. Studentské návrhy na řešení knihovny by minimálně v rozpracované fázi měla radnice znát ještě letos.

Komunikace mezi Zdeňkem Fránkem a vedením města je však intenzivnější. Mimo jiné tento architekt a pedagog domluvil boskovickým politikům exkurzi do Litomyšle, která bývá často zmiňována jako příklad města, které se o dobrá architektonická řešení dokázalo postarat. Také při hodnocení této návštěvy Zdeněk Fránek projevuje značný optimismus: „Představitelé Boskovic v čele s paní starostkou jednali s litomyšlskými starosty bývalými i nynějšími a dalšími pracovníky, kteří vysvětlili, jaké kroky je třeba udělat, aby se Boskovicím navrátil lesk dřívější architektonické kvality a aby skvěle fungovaly i urbanisticky.“

### Architektonické soutěže

Mladší architekti ve svém dopise důrazně apelovali také na to, aby město v případě vlastních staveb přistupovalo k [veřejným architektonickým soutěžím](http://www.ohlasy.info/clanky/2015/12/rozhovor-lev.html). Reakce města na tento apel je možná nejkonkrétnějším příslibem v celém textu odpovědi na otevřený dopis: „Cíle a priority města v dlouhodobém horizontu se v současné době upřesňují v návaznosti na připravovaný rozpočtový výhled pro období 2018–2022. Rada města při schvalování rozpočtu města pro příslušný rok předloží zastupitelstvu města návrh přípravy investičních akcí, jako je knihovna a sportovní hala, již s využitím architektonické soutěže.“ To zní jako konkrétní příslib.

V komentáři k dopisu je už starostka Hana Nedomová opatrnější a zdůrazňuje, že radnice potřebuje jednotlivé kroky dobře připravit, Červenou zahradu i knihovnu nejprve vyhodnotit, konzultovat s odborníky a poté „třeba“ vypsat architektonickou soutěž. 

Finální výběr varianty, kterou se město při rekonstrukci areálu Červená zahrada vydá, by však měl proběhnout už na základě [aktuálních návrhů](http://www.ohlasy.info/clanky/2016/11/cervenka-studie.html), vzniklých bez soutěže a vytvořených jediným ateliérem na základě nejnižší cenové nabídky. „V případě, že už bude vybraná konkrétní varianta, můžeme se bavit o tom, jestli na část studie nevypíšeme architektonickou soutěž,“ říká starostka. A tím potvrzuje, že v případě Červené zahrady už se nejspíše nebude jednat o soutěž na řešení celého areálu, ale pouze na stavbu sportovní haly. „To už by bylo časově náročné, uvidíme, jak bude probíhat diskuse se sportovci. Já se nebráním tomu, aby probíhaly architektonické soutěže, ale vždycky jsem říkala, že pokud nejsou pro soutěž zadány jasné mantinely, tak se můžeme dostávat do problémů. A následně se výsledek nemusí realizovat, protože vlastníci pozemků řeknou nejprve ano, a pak od záměrů ustoupí,“ komentuje variantu soutěže na celý areál boskovická starostka.

Reálněji vypadá možnost vypsání soutěže u knihovny. Tam bude ale nejdůležitější, aby se nejprve rozhodlo o výsledné lokalitě. Jestli to bude už během příštího roku, nechtěla starostka předjímat. Zastupitelé by museli souhlasit s tím, že vedení města začne projekt připravovat, vyčlenit na přípravu peníze a o lokalitě rozhodnout. Ve hře je stále [budova bývalého ZZN](http://www.ohlasy.info/clanky/2016/01/budova-zzn.html) (dnes Mountfield a nábytek Idyla), dále prostor na ulici Kapitána Jaroše pod Domem dětí a mládeže a dostavba budovy nad kinem. „Vnímám, že je to potřeba, ale v současné době máme na příští rok jiné investiční akce a ty musíme dokončit,“ uvádí ke knihovně starostka.

Poměrně jednoznačně odpovídá na otázku, zda by město mělo pořádat architektonické soutěže, také Zdeněk Fránek. „Samozřejmě mělo a samozřejmě že smysluplně a účinně, neboť soutěže stojí peníze, když však soutěže dobře dopadnou, tak se mnohonásobně vyplatí. Je spousta cest, jak se dostat k nejlepším projektům, soutěže jsou určitě jednou z možností,“ zní jeho vyjádření.

### Městský architekt

Snad ještě důrazněji apeluje Zdeněk Fránek na zřízení funkce městského architekta. Rada města v odpovědi architektům slibuje, že se tímto návrhem bude zabývat v první polovině příštího roku. 

Hlavní městský architekt by měl prosazovat urbanistickou koncepci a organizovat stavební záměry města. Bývá zvykem, že v menších městech někdo tuto funkci vykonává na částečný úvazek a lze tak získat služby i významnějšího architekta, který se jinak věnuje vlastním projektům. Ty však nerealizuje v daném městě, kde na stavební dění dohlíží, [podle České komory architektů](https://www.cka.cz/cs/cka/tema-CKA/mestsky-architekt) je takový postup pokládán za problematický: „Obecně převažuje názor, že městem či obcí zaangažovaný architekt v obvodu své působnosti projekční zakázky zpracovávat nesmí, a to ani pro soukromé, ani pro veřejné investory. Cílem tohoto omezení je předejít střetu zájmů – zamezit situacím, kdy by měl z titulu své funkce posuzovat svůj vlastní projekt, nebo preferovat zájmy investora, pro kterého projektuje.“

Architekt Zdeněk Fránek uvádí, že funkce městského architekta je podle jeho zkušenosti i podle výsledků ve zmiňované Litomyšli jedinou možnou cestou. „Není možné, aby architekturu posuzovali nebo dokonce tvořili lidé, politici, jejichž profesionálním oborem není architektura a urbanismus. Navíc takováto funkce může městu, při dobrém nastavení respektu, přinést první výsledky již velice brzy a opravdu v horizontu desetiletí může změnit obraz města. Boskovice k tomuto mají obrovský potenciál. Takový hlavní architekt města by měl řešit okamžité potřeby jednotlivých stavebníků, ale i dlouhodobé záměry, předvídat budoucí potřeby města a postupně je připravovat. To zabere samozřejmě delší čas, proto čím dříve se s tím začne, tím lépe.“

Proměna města tedy opravdu zabere desetiletí, ale jestli zvítězí optimismus Zdeňka Fránka a radnice opravdu vyslyší volání architektů po odbornějším a odpovědnějším hledání kvalitních urbanistických a architektonických řešeních, uvidíme na postupu vedení města zčásti již během příštích měsíců. Byl by to první krok k tomu, aby Boskovice svůj potenciál opravdu využily.
