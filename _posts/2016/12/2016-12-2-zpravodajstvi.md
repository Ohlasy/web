---
title: Zpravodajský přehled za listopad
cover-photo: https://i.ohlasy.info/i/bpxw633.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v listopadu na Boskovicku událo.*

[Návrh rozpočtu se schodkem 65 milionů](http://www.ohlasy.info/clanky/2016/11/novy-rozpocet.html) na příští rok zveřejnila boskovická radnice. Schválit ho musí zastupitelstvo, návrh počítá s příjmy zhruba 293 milionů a výdaji 358 milionů. Rozdíl má být uhrazen z úspor na bankovních účtech města, tedy i penězi naspořenými na sportovní halu.

Byla zveřejněna [urbanistická studie areálu Červená zahrada](http://www.ohlasy.info/clanky/2016/11/cervenka-studie.html), zpracovaná ve třech variantách. Výsledné řešení studie nenabízí. Trojice architektů pocházejích z Boskovic se nejen v této souvislosti obrátila na vedení města s otevřeným dopisem, ve kterém apelují na koncepčnější a profesionálnější řešení při plánování, přípravě a realizaci významných městských staveb.

O [novou budovu za více než sto milionů](http://www.ohlasy.info/clanky/2016/11/cervenka-studie.html) by se měla rozrůst boskovická nemocnice. Alespoň to předpokládá generel, tedy plán rozvoje, který má nemocnice nově k dispozici.

Od ledna příštího roku by měla být boskovická sokolovna v rukou města. Aktivní kroky k tomu vedení Boskovic činí od jara, až teď na podzim ale sokolové přišli s tím, že [mají dluhy – nejméně 200 tisíc](http://www.ohlasy.info/clanky/2016/11/cervenka-studie.html). Městská rada navrhuje sokolům potřebnou částku darovat, aby se převod budovy na město nekomplikoval. Dar musí schválit zastupitelstvo.

Ani napotřetí se nepodařilo prosadit majiteli významné boskovické památky Panský dvůr svou představu o její rekonstrukci. Projektu sice přikývli brněnští památkáři, ale boskovický úřad pro výkon státní památkové správy [označil rekonstrukci v této podobě jako nepřípustnou](http://www.ohlasy.info/clanky/2016/11/pansky-dvur.html). Společnost Pražská 5 zastoupená Luďkem Řehořem chce učinit ještě čtvrtý pokus.

Veškeré platné majetkoprávní smlouvy, tedy většinou nájemní nebo smlouvy o výpůjčce, prověřovali téměř dva poslední roky úředníci boskovické radnice. [Výsledkem je odhalení tří neplatných smluv](http://www.ohlasy.info/clanky/2016/11/audit-smluv.html) z celkových sto padesáti.

Blanenská radnice [odmítla myšlenku vybudovat na místě bývalého hotelu Dukla stálou divadelní scénu](http://blanensky.denik.cz/zpravy_region/divadlo-v-centru-blanska-radni-navrh-projektu-stopli-20161123.html). Divadlo Kolárka, které o vytvoření stálé scény usiluje, chce přijít s novým návrhem. Tématu se v obecnějších souvislostech věnujeme [komentářem o živé kultuře](http://blanensky.denik.cz/zpravy_region/divadlo-v-centru-blanska-radni-navrh-projektu-stopli-20161123.html).

Radnice ve Svitávce vyhrála letošní ročník celostátní [soutěže o nejkrásnější obecní úřad](http://blanensky.denik.cz/zpravy_region/ve-svitavce-maji-nejkrasnejsi-radnici-shodli-se-na-tom-laici-i-odbornici-20161128.html). Sídlo úřadu je v Löw-Beerově vile.

[Ocenění za celoživotní práci s dětmi](http://blanensky.denik.cz/zpravy_region/farsky-dostal-oceneni-za-praci-s-detmi-20161129.html) dostal od České rady dětí a mládeže boskovický radní Vladimír Farský.

Na budově brněnské Fakulty architektury byla 17. listopadu [odhalena pamětní deska Pavlu Švandovi](http://www.ceskatelevize.cz/ct24/regiony/jihomoravsky-kraj/1960316-pametni-deska-pro-pavla-svandu-mela-statni-bezpecnost-podil-na), který byl v roce 1981 nalezen mrtvý v propasti Macocha. Jeho smrt nebyla dosud objasněna, ale je připisována komunistické Státní bezpečnosti. Rodina studenta architektury a talentovaného literáta Pavla Švandy žila a dosud žije v Boskovicích, mladý muž byl synovcem kardinála Tomáše Špidlíka.
