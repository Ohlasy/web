---
title: "Pět, čtyři, tři, dva… Advent"
cover-photo: https://i.ohlasy.info/i/jkyv82u.jpg
author: Jiří Bureš
category: názory a komentáře
---

*Adventní zamyšlení evangelického faráře Jiřího Bureše. Psáno původně pro časopis Na rozcestí.*

Pátek 21. prosince 2012. Pamatujete?

Datum v nás už nejspíš nic nevyvolá, ale před čtyřmi lety nenechalo nikoho chladným. Mezi lidmi se šířily jobovky o konci světa, předpovězeném v starobylém kalendáři Mayů. Někdo se tomu smál, jiní se s obavou dívali k obloze. Kolovaly zvěsti o utajeném výzkumu NASA, o planetce, která narazí do Země, o obrácení směru rotace planety, o novém duchovním probuzení. „Zmenší se počet obyvatel, náš životní styl bude velmi jednoduchý – solární technologie, zahrádkaření a spousta telepatické komunikace,“ předpověděl José Arduelles, autor knihy Mayský faktor, jež fámu spustila.

Blíží se konec roku 2016 a my si klepeme na čelo. Nejenže se nenaplnily „mayské“ předpovědi, ale obyvatele ohrožují docela jiné katastrofy, než o jakých se v poměrně klidném roce 2012 blouznilo. Stačí otevřít noviny a svět vypadá jako rozhoupaný vor: Británie se trhá z Evropské unie, oteplení klimatu likviduje život v oceánech a syrské Aleppo přestává existovat pod nánosem bomb. Ani doma není klidněji, milión Čechů žije na hranici chudoby, krajina trpí dlouhodobým nedostatkem vody a v Českém slavíku se zviditelnila kapela s nenávistnými texty. A k dovršení všeho prý kvůli elektronickým pokladnám zavřou na čtyři sta hospod (to bude pro mnohé skutečná apokalypsa). Zahrádky a telepatie nás z našich problémů zjevně nedostanou.

Co v takovém čase čekáme od adventu? Že nás svátky spojí? Že alespoň na chvíli utlumí naši bublající naštvanost a obavy? Že vlijí do národa, obcí a rodin pozitivní atmosféru, která umožní řešení? To vám jako křesťanský farář slibovat nemohu a nebudu. Ježíš nás v biblických textech, které se v adventu čtou, překvapí opakem: tím, že o světě mluví jako o *světě, který v zásadě prochází krizí*. „Povstane národ proti národu a království proti království, bude hlad a zemětřesení na mnoha místech… a protože se rozmůže nepravost, vychladne láska mnohých. Ale kdo vytrvá do konce, bude spasen (Mt 24, 7.12–13).“ Ježíš je realista. Nejistota, chudoba a konflikty provázejí dějiny od počátku a budou až do konce. To jen v Evropě jsme si v uplynulých desetiletích nechali namluvit, že pro nás neplatí, že je nemusíme řešit, že jsou problémem těch druhých, s nimiž nemáme nic společného. Jaký to byl omyl…

Globální hrozby Ježíš pojmenuje, ale zároveň ho nechávají podivuhodně v klidu, *musí to být, ale jednou to skončí, tak si z toho nedělejte velkou hlavu*. V adventu se netřeba bát! Skutečná hrozba je jinde; nečíhá kdesi venku, za ostnatými dráty, ve zpustlých ubytovnách nebo v uprchlických táborech. Nebezpečí nečeká venku, ale vevnitř, v nás, ve mně: nebezpečí, že „vychladne láska mnohých“. O to nakonec jde, aby se v obavách a v naštvání, které prožíváme, neutopilo to, co do nás Bůh vložil.

Odpočítáváme dny adventu. Tento rok byl neklidný a kdo ví, co nás během jeho posledních týdnů ještě potká. Ať tak či onak, zkusme to přijmout s otevřeným srdcem. Svět často připomíná nevábný chlívek, na jehož stavu se podílí každý z nás. Naději adventu a Vánoc však naštěstí nehledáme v lidské dokonalosti, nýbrž v Boží lásce. On věděl, do jakého chléva svého Syna posílá, a přesto to učinil. Kéž se i letos setkáme s  jeho milosrdenstvím.
