---
title: Krajský rozpočet počítá s menší sumou na dotace. Dotkne se to i Boskovic
perex: Nová krajská koalice zrušila v krajském rozpočtu kapitolu individuálních dotací, ve které bylo zhruba 300 milionů. Boskovice z této částky jen letos získaly 10 milionů.
cover-photo: https://i.ohlasy.info/i/a03jxln.jpg
author: Marek Osouch
category: zpravodajství
tags: investice dotace politika
---

*Nová krajská koalice smetla ze stolu další Haškovo dědictví na krajském úřadu. Zrušila v krajském rozpočtu kapitolu individuálních dotací, ve které bylo zhruba 300 milionů. Boskovice z této částky jen letos získaly 10 milionů.*

Přes čtyři miliony na rekonstrukci dětského oddělení a chráněné únikové cesty v boskovické nemocnici, tři miliony na výstavbu sportparku a další dva miliony na opravu hlediště letního kina letos Boskovice dokázaly získat z krajského rozpočtu. Umožnila to kapitola individuálních dotací se 300 miliony korun. Za tyto dotace byl Hašek terčem kritiky, že peníze z krajského rozpočtu má na kupování hlasů do voleb. Nově se ale bude muset vedení Boskovic poohlédnout jinde. Kapitolu individuálních dotací zařazených pod odborem kanceláře hejtmana krajská rada úplně škrtla.

Naopak současná krajská koalice navýšila investice do dopravy. „Jsem rád, že se pro oblast dopravy podařilo získat větší objem finančních prostředků. Nejvyšší částka zamíří opět na dopravní obslužnost v rámci Integrovaného dopravního systému. Příspěvek na zajištění běžného provozu Správy a údržby silnic Jihomoravského kraje přesahuje v rozpočtu na příští rok částku 570 milionů korun,“ vysvětlil náměstek hejtmana Roman Hanák.  Peníze poputují především na opravy a údržbu silnic II. a III. třídy; dalších 191 milionů půjde na investiční výdaje, tedy komplexní opravy krajských silnic a mostů.

### Škrtalo se i v dalších dotačních programech

I přes navýšení u investic do dopravy je rozpočet přebytkový. V jiných kapitolách proto musela koalice dále škrtat. Kromě individuálních dotací zrušili na kraji dotační programy podpory rodinné politiky na úrovni obcí nebo dotace na projekt Zdravých měst. Oba dotační tituly boskovická koalice letos využívala. Díky prvně jmenovanému programu získaly Boskovice 20 tisíc na vybudování Senior pointu a díky druhému dalších zhruba 13 tisíc na projekt Zdravého města. Ani jeden dotační program už nebude.

Částku 109 tisíc získaly letos Boskovice také na hospodaření v lesích. Pro příští rok ale možná ani tato dotace nebude, nebo alespoň ne v takové výši. Z 20 milionů, které byly zařazené v letošním krajském rozpočtu, kraj rozdělí jen 2,5 milionu.

Další výrazný zásah v novém krajském rozpočtu se týká budovy bývalého oděvního učiliště na Havlíčkově ulici. Minulé vedení Jihomoravského kraje počítalo s rekonstrukcí této budovy na [komunitní bydlení pro mladé a seniory](http://www.ohlasy.info/clanky/2015/10/komunitni-dum-havlickova.html). „Města měla o projekt komunitních domů velký zájem, ale v koalici k tomu není vůle. Přináší to velkou nejistotu, co s projektem bude,“ [popsal pro MF DNES](http://brno.idnes.cz/nova-jihomoravska-koalice-rozmetala-haskovy-dotace-i-projekty-lidovcu-13d-/brno-zpravy.aspx?c=A161216_2293090_brno-zpravy_duch) opoziční zastupitel a bývalý Haškův náměstek Roman Celý (KDU-ČSL). Přitom už vznikla na přestavbu učiliště studie a také projekt. Hejtman Bohumil Šimek (ANO) jen odvětil, že se tím kraj bude zabývat.

### Odkud budeme čerpat?

Boskovice v příštím roce chtějí revitalizovat vnitřní prostory boskovické nemocnice. Z městské kasy by na tuto investici mělo jít šest milionů, přičemž v návrhu rozpočtu na rok 2017, který zastupitelé začátkem prosince schválili, stojí u této položky poznámka „předpokládaná spoluúčast města na dotačním titulu“. Další peníze tak chtějí získat na dotacích. Z individuálních dotací už to však nepůjde a v kapitole dotací do zdravotnictví je v krajském rozpočtu pouze sedm milionů. Navíc jednou z velkých krajských investic bude rekonstrukce nemocnice ve Vyškově za 62 milionů. Alternativou mohou být peníze z Ministerstva zdravotnictví.

„Budeme usilovat na Ministerstvu zdravotnictví, Ministerstvu pro místní rozvoj i u Jihomoravského kraje,“ vyjmenovala starostka Boskovic Hana Nedomová (ČSSD).

Na štědré dotace z krajského rozpočtu už nemůže město tolik spoléhat, přesto však po změně v čele Jihomoravského kraje připravila boskovická radnice [rozpočet se schodkem 65 milionů](http://www.ohlasy.info/clanky/2016/11/novy-rozpocet.html), tedy využitím veškerých úspor, které dnes město má. Argumentují tím, že se dnes nevyplatí nechávat peníze v bance na termínovaných vkladech a je lepší je tedy plně využít. Jiná města, jako je Brno nebo třeba Vyškov, však část peněz v rozpočtu ponechávají jako rezervu na velké investiční akce do budoucna, ať už se v případě Vyškova jedná o výstavbu zimního stadionu nebo v Brně o rekonstrukci Janáčkova divadla. 

### Boskovice: úspěšný žadatel o dotace

Pokud bychom shrnuli veškeré letošní a částečně loňské žádosti o dotace, byly Boskovice velmi úspěšné, i když občas dostaly nižší než požadovanou částku. Neuspěly pouze ve dvou případech z dvaceti. V prvním případě ani po odvolání nezískaly peníze na úpravu parku u autobusového nádraží, v druhém případě neuspěla základní škola s žádostí o dotaci na opravu oválu na pracovišti Slovákova.

Na počátku roku to ještě také vypadalo, že město nezíská dotaci na přístavbu mateřské školy na Bílkově. V opakované žádosti ale nakonec uspělo, a tak se příští rok začne s výstavbou za zhruba 26 milionů. Dotace přitom pokryje téměř celou investici, město ze svého doplatí pět milionů. 

U některých dotací ještě na radnici nevědí, zda uspěli. Týká se to dotace na izolační zeleň u překladiště v Doubravách, která by překladiště měla odstínit od budovaného sportparku, nebo dotace z Integrovaného regionálního operačního programu. V lednu také na radnici chystají podat žádost o dotaci na vybudování Centra polytechnické výchovy v jámě po zrušené stavbě sportovní haly.
