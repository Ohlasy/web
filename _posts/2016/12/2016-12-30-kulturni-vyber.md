---
title: Gianniho kulturní výběr na leden
perex: Nová podoba kulturní rubriky přináší několik tipů na zajímavé akce v regionu, které by bylo škoda minout.
author: Jan Bařinka
cover-photo: http://i.imgur.com/msCqWoIl.jpg
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

### Novoroční koncerty

*Kulturní dům Kunštát, 1. ledna 17:00*  
*Zámecký skleník Boskovice, 1. ledna 19:00*  
*Kulturní dům Letovice, 11 ledna 18:30*  

Začátek roku se nese tradičně ve znamení koncertů klasické hudby. V Boskovicích se v první den roku v zámeckém skleníku představí flétnistka Hana Budišová Colombo, rodačka z Boskovic, spolu s kytaristou Milošem Pernicou. Tento koncert přináší oproti minulým rokům, kdy jsme byli zvyklí na Moravské klavírní trio se zahraničními pěveckými hosty, určitou změnu, těšit se tentokrát můžeme na hudbu z Latinské Ameriky a Španělska. Komu by přece jen Moravské klavírní trio letos chybělo, má možnost jejich koncert navštívit 11. ledna v kulturním domě v Letovicích. 1. ledna novoroční koncert s přípitkem koná také v kulturním domě v Kunštátě, kde vystoupí Dechová hudba Kunštát.

### Na obou březích

*Hudební klub Sklepy, 6. ledna 21:00*

V roce 2016 opustilo náš svět nebývalé množství hudebních osobností, především jim tedy bude 6. ledna věnován poslechový večer na Sklepech. Název pořadu odkazuje k básni Šílenství J. H. Krchovského, mimo jiné zhudebněné Mejlou Hlavsou, a naznačuje, že večer bude laděn především undergroundově, znamená ale i propojení obou břehů Atlantiku či právě světa živých a světa mrtvých. Vzpomínat se bude nejen na Davida Bowieho či Leonarda Cohena, ale také například na českého legendárního kytaristu Radima Hladíka.

### Koudelka fotografuje Svatou zemi

*Kino Panorama Boskovice, 8. ledna 19:30*

V neděli 8. ledna budeme mít v boskovickém kině Panorama možnost vidět dokument o boskovickém rodákovi (pocházejícím ovšem z Valchova), fotografu Josefu Koudelkovi. Patří k nejvýznamnějším fotografům 20. století, proslavil se především svými fotografiemi z pražské invaze vojsk v roce 1968. Dokument izraelského režiséra Gilada Barama se zabývá jeho fotografickou výpravou do Izraele a Palestiny.

### Krakatit + Přednáška o Karlu Čapkovi

*Kino Panorama Boskovice, 12. ledna 19:00*

V letošním roce byly digitálně restaurovány dvě filmové adaptace děl Karla Čapka – Bílá nemoc a Krakatit. Krakatit je původně román s prvky sci-fi, dopsaný Karlem Čapkem v roce 1924 a vyjadřující obavy z války a obsahující humanistické poselství, týkající se možnosti zneužití moderních technických vynálezů. Filmovou verzi, kterou budeme mít možnost zhlédnout 12. ledna v boskovickém kině Panorama, natočil režisér Otakar Vávra v roce 1948 a nechal se inspirovat nedávnými atomovými útoky na Hirošimu a Nagasaki. Projekce bude doplněna přednáškou čapkovského badatele bosenského původu Hasana Zahiroviće. Jeho výzkum je s naším regionem spojen o to víc, že v Mikšově mlýně ve Skalici nad Svitavou žila Čapkova tajná láska Věra Hrůzová, která byla předobrazem právě Princezny z Krakatitu.

### Masaya + Ve Vlastní Šťávě

*Hudební klub Sklepy, 14. ledna 21:00*

Po více než osmi měsících se na Sklepy vrací boskovická kapela Masaya, jejíž výborné vystoupení jsme měli možnost zažít v prosinci v blanenském Muzikografu. Její členové, jmenovitě Václav Stoupal, Radim Handala, Ivoš Rozehnal a Juanita Cruz, jsou zkušení hudebníci zabývající se různými žánry, o to zajímavější výsledek vzniká, když se všichni spojí v jeden celek. Výsledný styl kapela sama označuje jako hardstyle volcano. V rámci večera vystoupí také černohorská kapela Ve Vlastní Šťávě, vedená Michalem Tůmou. Toto uskupení jsme sice měli možnost na Sklepech slyšet už mnohokrát, nicméně jejich styl se neustále proměňuje, můžeme být tedy zvědaví, co od nich čekat tentokrát.

### Listování: Láska a tělo

*Kino Panorama Boskovice, 15. ledna 19:30*

Dalším titulem z již zaběhlého cyklu Listování je scénické čtení jedné z posledních knih Arnošta Lustiga Láska a tělo. Arnošt Lustig patří k nejvýznamnějším českým spisovatelům 20. století, kvůli svému židovskému původu prožil několik let v Terezíně, Osvětimi a Buchenwaldu. Téma holocaustu se výrazně promítlo i do jeho díla a ani Láska a tělo není výjimkou – hlavní postavy románu prožívají  milostný příběh právě v terezínském ghettu. Ve scénickém čtení budou účinkovat Bára Jánová, Lukáš Hejlík a Zdeněk Černín nebo Alan Novotný.

### Slavnostní vyhlášení cen města Boskovice za kulturu

*Zámecký skleník Boskovice, 19. ledna 19:00*

Udílení cen města Boskovice za kulturu je naprostou novinkou, slavnostní vyhlášení s kulturním programem proběhne v zámeckém skleníku. Ceny budou udíleny ve dvou kategoriích: za celoživotní přínos v oblasti kultury jsou nominováni středoškolský profesor, překladatel a autor několika publikací Jaroslav Bránský, bývalý dlouholetý ředitel boskovického kina Karel Kovář, předseda sdružení Unijazz a dramaturg a koordinátor festivalu Boskovice Čestmír Huňát a zakladatelé Galerie Otakara Kubína Lenka a Josef Bařinkovi, za výjimečný počin uplynulého období v oblasti kultury potom sbormistr sboru Janáček František Ostrý, provozovatel Galerie Otakara Kubína Josef Bařinka. V kulturním programu vystoupí Cimbálová muzika SPgŠ Boskovice, studenti ZUŠ Boskovice a Pěvecký sbor Janáček.

### Paterson

*Kino Panorama Boskovice, 19. ledna 19:30*

Jim Jarmusch je jedním z nejvýznamnějších současných amerických nezávislých filmových režisérů, filmoví fanoušci budou nejspíš znát například jeho filmy Kafe a cigára, Noc na zemi, Zlomené květiny nebo Ghost Dog: Cesta samuraje. Paterson je jeho nejnovějším režijním počinem, podle informací distributora je příběhem vítězství a porážek všedního dne a krásy, která se skrývá i v těch nejmenších detailech. V rámci připomenutí Jarmuschovy tvorby boskovické kino 26. ledna uvede i jeho starší film Mrtvý muž v hlavní roli s Johnny Deppem.

### Got a Wolf, Kruhy, Rutka Laskier

*Hudební klub Sklepy, 20. ledna 21:00*

Velkou událostí bude koncert, který se odehraje na Sklepech v pátek 20. ledna. Kapela Got a Wolf, hrající chaotický hardcore ve stylu Converge nebo Norma Jean, se vrací na pódia po rok a půl dlouhé pauze a s vesměs novým repertoárem, pro boskovické posluchače je zajímavá i tím, že za bicími uslyší Vojtěcha Sedláka, který je v poslední době v širším okolí známý především pořádáním drum’n’bassových akcí pod hlavičkou produkční skupiny Mindicted. Dalším vystupujícím bude brněnská kapela Kruhy, navazující na emocorovou tradici například amerických La Dispute, můžeme tedy čekat velmi emocionální a atmosférický hudební zážitek. Vrcholem programu by měla být kapela Rutka Laskier, jeden z největších objevů české hardcorové scény roku 2016.

### Milostný trojúhelník – Liška, Zbrožek, Polášek

*Zámecký skleník Boskovice, 26. ledna 19:00*

Po roce se do Boskovic s improvizačním představením Milostný trojúhelník vrací oblíbení herci Pavel Liška, Martin Zbrožek a Josef Polášek. Tito komici přicházejí na jeviště bez předem daného scénáře, celý příběh vzniká na místě a každé představení je tedy jedinečné. V představení by měl podle jejich vlastních slov převládat humor, smysl pro detail, střih a karikaturu běžných postupů a životních situací.
