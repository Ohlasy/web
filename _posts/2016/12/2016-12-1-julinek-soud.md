---
title: "Pokračování soudu s Julínkem: svědci vypovídali v jeho prospěch"
cover-photo: https://i.ohlasy.info/HZYX7lxl.jpg
perex: Druhé stání absolvoval u blanenského okresního soudu Tomáš Julínek, který považuje svůj vyhazov z boskovické nemocnice za účelový.
author: Marek Osouch
category: zpravodajství
tags: nemocnice politika
---

*Druhé stání absolvoval u blanenského okresního soudu Tomáš Julínek, který považuje svůj vyhazov z boskovické nemocnice za účelový kvůli své politické minulosti v barvách ODS. Starostka Boskovic Hana Nedomová (ČSSD), která ho z nemocnice jako dočasná jednatelka propustila, něco takového od začátku popírá.*

{% photo src="https://i.ohlasy.info/HZYX7lx.jpg" author="Marek Osouch" %}

Na soud k projednávání případu propuštění Tomáše Julínka z boskovické nemocnice dorazili na začátku prosince další svědkové, které si vyžádal Tomáš Julínek se svým advokátem Ludvíkem Juřičkou, aby před soudem řekli, jak skutečně proběhalo zrušení pozice ekonomického náměstka, kterou Julínek před rokem opouštěl.

První předvolanou svědkyní byla právnička boskovické nemocnice Magdaléna Hájková, která na konci listopadu loňského roku připravovala organizační změnu zrušení postu ekonomicko-správního náměstka, tedy postu Tomáše Julínka. „Paní starostka, v té době jednatelka, mi volala ve středu, tedy den po jednání rady města, že mi budou poslány nějaké materiály, abych změnu vyhotovila,“ uvedla u soudu s tím, že za dobu jejího čtyřletého působení v nemocnici se s podobnou organizační změnou nesetkala. Právě radní tuto organizační změnu den před zmíněným telefonátem schválili.

Později byla také u soudu popsaná časová osa, jak organizační změna šla jednotlivými orgány nemocnice. Nejdříve ji starostka Boskovic ve funkci jednatelky předložila k vyjádření do dozorčí rady, což byl jediný bod, o kterém jednala. Tam podle listinných důkazů změnu její členové neschválili, vydali usnesení, že doporučují celkovou revizi organizačního řádu nemocnice a vydat celý materiál nově. „Vzali tedy změnu na vědomí,“ doplnila soudkyně Petra Burešová. Dalším krokem bylo projednání v radě města, jakožto valné hromadě nemocnice, která schválila zrušení postu ekonomického náměstka. Následující den zadala starostka jako jednatelka vypracování organizační změny právničce boskovické nemocnice Magdaléně Hájkové a další den informovala o změně odborovou organizaci v nemocnici.

Hájková také vypověděla, že podle ní byla práce ekonomicko-správního náměstka časově i pracovně náročná. „Vykonával totiž funkce dvou náměstků a za existence jeho funkce se dělala řada změn v nemocnici, které on vymýšlel a organizoval,“ doplnila. Podle svých slov ji samotnou překvapilo už samotné odvolání tehdejšího jednatele Dana Navrátila. „Řekl nám pak, že na něj starostka opakovaně vyvíjela nátlak, aby propustil pana Julínka,“ prohlásila právnička nemocnice, a potvrdila tak svědectví Dana Navrátila ze zářijového jednání u soudu.

Starostka ale jakýkoliv nátlak od začátku popírá a mluví o zefektivnění chodu nemocnice a rozdělení Julínkovy mzdy mezi začínající lékaře. Sama podle svých slov jako jednatelka nemocnice s Tomášem Julínkem nepotřebovala spolupracovat a stačili jí stávající administrativní pracovníci. V té stejné době však byl Julínek na dovolené, a tak s ním ani spolupracovat nemohla.

Druhým svědkem, který přišel k soudu vypovídat, byl Vladimír Jakubec. Ve své výpovědi se vrátil až do začátku roku 2014, kdy jako tehdejší krajský místopředseda hnutí ANO na půdě parlamentu vyjednal schůzku za účelem převodu boskovické nemocnice do majetku Jihomoravského kraje. „Plánem bylo jednání o převodu nemocnice, ale vše se stočilo k personálním otázkám a panu Julínkovi, že je potřeba se ho zbavit, protože chystá nemocnici pro privatizaci,“ řekl Jakubec. Kdo konkrétně měl požadovat vyhazov Julínka, si však nepamatuje.

Na schůzce v parlamentu byla podle jeho svědectví také delegace z boskovické ČSSD, konkrétně současná starostka Hana Nedomová, radní Milan Kolínský a místostarosta Petr Malach, kteří se však na jednání nijak neprojevili a pouze poslouchali. „Bylo dobře, že tam byli, protože pak po volbách dostali mandát, a tak i možnost nemocnici převést, což se ale nestalo,“ dodal.

Svědecké výpovědi u soudu tím v tomto sporu neskončily. Pokračovat budou v únoru dalšími třemi svědky, které navrhl obhájce boskovické nemocnice a kteří se z prosincového líčení omluvili. 
