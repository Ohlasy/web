---
title: Gianniho kulturní výběr na červen
cover-photo: http://i.ohlasy.info/1mzbfOA.jpg
category: zpravodajství
author: Jan Bařinka
tags: kultura
---

*Festival Concentus Moraviae, několik dalších hudebních či multižánrových festivalů, koncert Jaromíra Nohavici, klubové akce, divadla různých žánrů nebo legendární československý sci-fi film – z toho všeho si můžou zájemci o kulturní dění v našem regionu v červnu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Stejně jako každý rok, i v letošním červnu se v několika obcích v našem regionu koná část programu festivalu Concentus Moraviae; letošní 21. ročník má téma Shakespeare, Beethoven a česká kvartetní tradice. V úterý 7. června si tedy můžeme ve slavnostním sále zámku v Rájci-Jestřebí poslechnout skladby Ludwiga van Beethovena a Josefa Suka v podání Pražákova kvarteta, v pátek 10. června na zámku v Boskovicích vystoupí francouzský Van Kuijk Quartet s programem ze skladeb Josepha Haydna a opět Ludwiga van Beethovena. V úterý 14. června se ve velkém salónu zámku v Lysicích představí Škampovo kvarteto, na programu bude tentokrát Antonín Dvořák, Pavel Fischer a Bedřich Smetana. K Beethovenovi se vrátíme v sobotu 18. června v Rájci-Jestřebí, kromě něj uslyšíme i Bélu Bartóka, a to v podání Kodály Quartetu z Maďarska. Hudbu 20. století si vychutnáme v neděli 26. června v boskovickém zámeckém skleníku, kde Pavel Haas Quartet přednese program ze skladeb Pavla Haase a Sergeje Prokofjeva, ve smyčcovém kvartetu „Z Opičích hor“ Pavla Haase jako host na bicí nástroje vystoupí Martin Opršál.

V pátek 3. června se v letním kině v Boskovicích koná akce s názvem Návrat legend, v rámci které zahraje hned sedm regionálních kapel: Black Stars Band, MIX 80’ Boskovice, ABC Boskovice 90’, Market Rock, S-Band Acoustic revival, Seňorita a Karlovy hračky. Pro některé posluchače možná ovšem bude větší legendou folkový písničkář Jaromír Nohavica, který v letním kině vystoupí ve středu 29. června. O jeho oblibě svědčí i to, že jeho koncert je už nyní beznadějně vyprodán.

V červnu už se také zlehka rozjíždí letní festivalová sezóna, což v našem regionu dokládají hned tři menší festivaly. O víkendu 3.–5. června se v Uhřicích koná Hohřicefest 2016, kde se představí mimo jiné například OTK, Sdružení rodičů a přátel RoPy nebo Kontroll. V sobotu 4. června se můžou posluchači folku vypravit do Olešnice na Olešnickou kytku, kde vystoupí například Jaroslav Uhlíř, Karabina, Stop Time, Bounty nebo Pružiny. Posledním červnovým festivalem bude v sobotu 18. června multižánrový letovický BiGyFest, který letos láká na jména jako Tonya Graves, Voilà! nebo The High Corporation, ale dočkáme se i DJských vystoupení nebo přednášek. Festivalem bude provázet herečka a moderátorka Ester Janečková.

Několik zajímavých akcí se odehraje také na boskovické klubové scéně. Hudební klub Sklepy připravil na sobotu 4. června koncert valašskomeziříčské kapely Vagaband, v sobotu 18. června na Sklepech zahrají thrashmetaloví Hate Inc. z Náchoda. Na Turbíně se dočkáme již čtvrtého vydání drum’n’bassové akce z cyklu Neurology, a to v pátek 24. června.

Významná událost pro náš region se bude konat v neděli 19. června v boskovické sokolovně. 70 let od svého vzniku zde totiž oslaví pěvecký sbor Janáček, jako hosté vystoupí pěvecké sbory Nota a Lumír.

Červnový hudební program završí ve čtvrtek 30. června koncert z písní Jiřího Bulise v Galerii Otakara Kubína. Vystoupí místní folkové trio Veka a několik dalších účinkujích, navštěvujících hodiny zpěvu v boskovické ZUŠ u Kateřiny Reichové.

### Výstava, křest knihy

V pátek 3. června se v letovické galerii Domino koná vernisáž prodejní výstavy obrazů Věry Kocmanové-Liškové. Úvodní slovo pronese Pavel Svoboda, v kulturním programu zahraje kvarteto zobcových fléten.

Ve čtvrtek 16. června v restauraci Viva pokřtí již svou třetí knihu s názvem Tři grácie boskovická autorka Ivana Havelková.

### Divadlo

V pátek 17. června můžeme v kině Panorama podpořit boskovický improvizační tým Lísky v zápase proti olomouckým Olivám. Dětští diváci se mohou těšit na pátek 24. června do kulturního domu v Letovicích na Michala Nesvadbu a jeho představení s názvem Michalovi mazlíčci.

Divadelního představení se dočkáme i v rámci festivalu Concentus Moraviae, divadelní spolek Kašpar zahraje v sobotu 25. června na vnitřním nádvoří v Lysicích slavné Shakespearovo drama Romeo a Julie.

### Film

V boskovickém kině se bude ve čtvrtek 23. června promítat film Ikarie XB1 z roku 1963, což je film výjimečný především tím, že jde patrně o jedinou nekomediální československou filmovou science fiction. V příběhu o zkoumání mimozemských forem života hrají například Zdeněk Štěpánek, Radovan Lukavský, Dana Medřická nebo František Smolík.