---
title: Muzikant je ten, kdo umí poslouchat
cover-photo: http://i.ohlasy.info/A7bykcsl.jpg
author: Tomáš Znamenáček
category: názory a komentáře
tags: kultura
---

*Minulý pátek navečer slavil v aule boskovického gymnázia 30. výročí založení smíšený pěvecký sbor Nota. V koncertním programu Notu doprovodil také letos sedmdesátiletý sbor Janáček a uskupení Vernum 2013 Ensemble, které založil absolvent Noty, dirigent Ondřej Tajovský. Večerem provázeli Ludmila Němcová a Tomáš Znamenáček, jehož úvodní zamyšlení nad obohacením, kterého se gymnazistům v Notě dostává, uveřejňujeme.*

Umberto Eco prý přestal začátkem 60. let fotografovat, protože když fotografoval, zapomínal se dívat – a tak si z výletů místo přesných vzpomínek vozil průměrné fotografie. To je vtipný postřeh, v mnohém pravdivý, ale zároveň velmi nepřesný. Největší odměnou fotografa totiž nejsou pořízené fotografie, jakkoliv dobré. Jeho největší odměnou je rozvinutá *schopnost vidět*, rozeznávat různé kvality světa, všímat si drobných příběhů ve zdánlivě všedních situacích, vidět krásu ve zdánlivě obyčejných předmětech.

Fotografem tedy není ten, kdo mačká spoušť, ale ten, kdo se umí dívat. A podobně není muzikantem ten, kdo ovládá svůj nástroj, ale ten, kdo *umí poslouchat*. Nejen ve smyslu citu pro výšku tónu, poměry hudebních intervalů nebo další prvky hudební abecedy, ale především ve schopnosti rozumět hudebnímu sdělení, hudební myšlence.

Ohmataná fráze, že kolik umíme jazyků, tolikrát jsme lidmi, tady dostává mnohem hlubší význam. Pokud rozumíme řeči hudby, obrazů nebo třeba lidského těla, řeči pohybu, dostáváme ve svém životě zcela novou kvalitu, nový rozměr. A zatímco různé lidské jazyky popisují naši životní zkušenost vesměs obdobně, zkušenost popisovaná jazykem hudby se do jiné řeči přeložit nedá, leda zprostředkovaně. Naučí-li nás tedy někdo rozumět řeči hudby, věnuje nám něco velmi vzácného: nenahraditelnou část našeho vlastního života, kterou bychom jinak neměli.

Kultura se u nás nějakým krutým omylem často zaměňuje se zábavou. Považuje se za jakýsi bonus, třešničku na dortu, útěšnou kulisu po náročném dni v práci. I na gymnáziu samotném býval pěvecký sbor některými pedagogy spíše trpěn než podporován – a nepochybuji o tom, že je tomu tak dodnes. *Nejdřív práce, potom zábava.* To je velké nedorozumění. Jednou ze základních lidských potřeb totiž je, aby nám svět kolem nás dával smysl. A k tomu mohou Bach nebo Martinů přispět přinejmenším tolik, co Friedman nebo Einstein. Každý svým vlastním, nenahraditelným jazykem.

Práce v pěveckém sboru změnila to, co umíme, ale především změnila to, kým jsme. Právě tohle je rozdíl mezi pouhými vědomostmi a vzděláním. A právě tohle si ti šťastnější z nás za posledních třicet let mohli z gymnázia odnášet díky práci paní Miluše Kleinové, Lenky Bařinkové a Martina Neruda. Nedovedu si představit, co důležitějšího bychom od nich mohli dostat – nejen jako žáci, ale jako lidé. Díky!