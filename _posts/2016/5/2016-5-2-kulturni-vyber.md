---
title: Gianniho kulturní výběr na květen
cover-photo: https://i.ohlasy.info/UVcX0fP.jpg
author: Jan Bařinka
category: zpravodajství
tags: kultura
---

*Výroční vystoupení místních hudebních a folklórních těles, koncert skupiny Vltava ve Skleníku nebo Hradišťanu v Letovicích, výstava fotografií Pavla Šmída nebo kunštátské keramiky, setkání s Milošem Štědroněm nebo Jakubem Šmídem a množství dalších kulturních akcí různého charakteru – z toho všeho si můžou zájemci o kulturní dění v našem regionu v květnu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Květnovým kulturní program můžeme v našem regionu zahájit hned dvěma sborovými koncerty. Ve čtvrtek 5. dubna se v kulturním domě v Letovicích bude konat Jarní koncert pěveckých sborů, kde zazpívají Dětské sbory Carmina a přípravka Sluníčko při ZUŠ Letovice, Pěvecký sbor Cantamus při ZUŠ Letovice, Komorní pěvecký sbor Carpe diem při MKS Letovice a spojené smíšené pěvecké sbory Bohuslava Martinů při MKS Letovice a Vlastimil Vanovice. O den později, tedy v pátek 6. dubna, oslaví 30. výročí svého vzniku PS Nota při Gymnáziu Boskovice. Slavnostní koncert se bude konat v aule boskovického gymnázia a kromě Noty na něm vystoupí Vernum 2013 Ensemble a pěvecký sbor Janáček.

V pátek 6. dubna se v koncertním sále letovické ZUŠ představí instrumentální trio Malina-Liška-Nejtek, hrající hudbu na pomezí country, folku a jazzu, spolu s nimi jako host vystoupí Kamil Slezák na bicí.

Velkou květnovou hudební událostí bude v pátek 13. května koncert skupiny Vltava v boskovickém zámeckém Skleníku. Skupina v čele s Robertem Nebřenským představí své nové album Čaroděj, ale zahraje také starší hity jako Prasátko, Bezvadnej chlap nebo Marx Engels Beatles. Dalšími květnovými akcemi v zámeckém skleníku budou ve čtvrtek 12. května pěvecká soutěž RH Faktor, v rámci níž vystoupí i populární Petr Bende, ve středu 18. května tradiční Open Mic a ve středu 25. května Duo Teres společně s Moravským komorním orchestrem.

Pěvecký sbor Nota není jediné uskupení, které v letošním květnu oslaví své výročí. V sobotu 21. května v boskovické sokolovně oslaví 65 let svého trvání folklórní soubor Velen a 25 let dětský folklórní soubor Borověnka. Po vystoupení obou těles se o kulturní program zbytku večera postará Cimbálová muzika Tomáše Zouhara.

Pestrý hudební program v květnu připravil hudební klub Sklepy. V pátek 6. dubna se zde koná elektronická párty SklepTech, kde zahrají DJs LUCA, Scorn, Capkáš, Holotrop a Scroogie. V sobotu 14. května na Sklepy dorazí pražská punková kapela The Fialky a v pátek 20. května elektrofolková skupina Listolet z Brna. V pátek 27. května si celý večer na Sklepech rozdělí hned tři účinkující: Ondřej Soldán, Anička Dvořáková a folková skupina Ptakustik z Rožnova pod Radhoštěm. Jednu klubovou hudební akci připravila i Turbína, v pátek 13. května se můžeme těšit na Soul Party, funkovou a soulovou hudbu budou hrát James Busta a Romeo Green.

Nebývalé množství hudebních akcí se v květnu koná v Letovicích. Kromě již zmíněných koncertů pěveckých sborů a tria Malina-Liška-Nejtek se můžou obyvatelé Letovic vydat v sobotu 14. května na zámek na VIII. show Velkého dechového orchestru ZUŠ Letovice nebo do Keltského skanzenu Isarno na koncert folkové skupiny Ořešák. Ve středu 18. května se v letovickém kulturním domě bude konat netradiční koncert s názvem Barock. Půjde o spojení barokní a rockové hudby, Své kytarové umění představí Adam Malík, frontman úspěšné AC/DC revival kapely, doprovodí ho Komorní orchestr Musici Boemi, jehož uměleckým vedoucím  je koncertní mistr Filharmonie Brno Pavel Wallinger. V sobotu 21. května na letovickém zámku vystoupí skupina Hladolet s písněmi z muzikálu Balada pro banditu, 28. května pak ostravský zpěvák Patrik Kee.

Ve čtvrtek 26. května se v letovickém kulturním domě konají XIV. Hudební slavnosti. Jako hlavní hudební host se představí Jiří Pavlica a Hradišťan, společně s nimi vystoupí dětský pěvecký sbor Carmina a přípravka Sluníčko ZUŠ Letovice.

### Výstavy

V sobotu 7. května bude v Galerii Otakara Kubína zahájena výstava fotografií Buenos días, Sr. Presidente; Bom dia, Sr. Presidente. Jedná se o fotografickou esej Pavla Šmída z cesty prezidenta Václava Havla po zemích Jižní Ameriky v září 1996. Úvodní slovo pronese básník Petr Hruška, v kulturním programu zahrají manželé Vojtěch a Irena Havlovi.

V sobotu 14. května proběhne v areálu Jeskyně Blanických rytířů vernisáž výstavy keramiků TERRA Kunštát 16, hudební program obstará jazzová kapela při ZUŠ Letovice Jazzulátka.

### Divadlo

V úterý 10. května se v boskovickém zámeckém skleníku představí Pavel Trávníček s autorskou komedií Zase ta sborovna. Představení navazuje na úspěšnou komedii Sborovna z roku 2007 a v dalších rolích se objeví například Linda Finková, Kateřina Kornová nebo Zdeněk Havlas.

V květnu se také konají dvě další reprízy představení Rodina je základ státu divadelního spolku TeaTrum Velké Opatovice, a to v neděli 1. května v kulturním domě v Šebetově a v neděli 8. května v kině ve Velkých Opatovicích. Toto představení je však již pro velký zájem vyprodáno.

V pátek 13. května se v kulturním domě v Letovicích odehraje komediální divadelní představení Manželský čtyřúhelník, v neděli 22. května se v kinosále ve Velkých Opatovicích můžeme seznámit s adaptací knihy Škola malého stromu v podání Ivany Duškové a Petry Bílkové. Děti se můžou ve čtvrtek 19. května těšit na představení Tři čuníci nezbedníci v podání divadla Radost z Brna, hrát se bude v kulturním domě v Letovicích.

### Přednášky, besedy

V pátek 13. května se opět můžeme v Galerii Otakara Kubína setkat s muzikologem Milošem Štědroněm a jeho povídáním o hudbě. V úterý 17. května se v horním sále evangelického kostela v Boskovicích bude konat Kavárnička s Jakubem Šmídem na téma Náboženství a genocida v dnešní Číně.
