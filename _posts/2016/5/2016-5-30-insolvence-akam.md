---
title: Do insolvenčního řízení proti AKAMu se přihlásili další věřitelé. Chtějí přes sto milionů
cover-photo: https://i.ohlasy.info/3rAZNjBl.jpg
author: Marek Osouch
category: zpravodajství
tags:
    - solární elektrárna
---

*Více než dva miliony dluží bývalý provozovatel boskovické elektrárny firma AKAM Bosko městu za neplacení nájmu. Proto se také vedení města rozhodlo už v lednu podat na společnost insolvenční návrh. Otázkou ovšem je, zda nějaké peníze v insolvenčním řízení vymůže, protože se mezitím přihlásili další věřitelé s mnohamilionovými pohledávkami.*

<img src="https://i.ohlasy.info/3rAZNjB.jpg" alt="boskovická solární elektrárna" class="img-responsive img-popup" data-author="Tomáš Trumpeš">

„Zatím nic nevíme, kdy se bude pokračovat. Od soudu nám žádný dopis nepřišel,“ uvedla boskovická starostka Hana Nedomová (ČSSD). K insolvenčnímu návrhu, které město v lednu podalo, se od té doby připojilo několik dalších věřitelů.

Velkým věřitelem je firma BT REAL, která odkoupila pohledávku od společnosti BISENC. S tou AKAM Bosko 10. prosince 2010 uzavřel smlouvu o dodávkách technologických zařízení a navazujících služeb pro fotovoltaickou elektrárnu v Boskovicích za více než devět milionů korun a o rok dříve v září 2009 smlouvu o financování díla za téměř 44 milionů korun. Od té doby dluh narostl o úrok dvanáct milionů a o dalších pět milionů za neplnění smluvních ujednání. Dohromady tedy BT REAL drží pohledávku ve výši zhruba 60 milionů korun.

Právě BISENC a nyní i BT REAL jsou se společností AKAM Bosko spojené. Do srpna minulého roku byla místopředsedkyní představenstva firmy BISENC, v současnosti přejmenované na Inglesham company, Eva Andresková, která je podle zápisu v obchodním rejstříku také členkou dozorčí rady AKAM Bosko. Ve firmě BT REAL pro změnu sedí Ivana Andresková se stejným bydlištěm jako Eva Andresková. Podle staršího data narození pravděpodobně tedy její matka a také matka Adama Andresky, který je šéfem firmy AKAM Bosko. Eva Andresková byla členkou představenstva BT REAL ještě v lednu letošního roku. Rodina Andresků tak bude vystupovat v insolvenčním řízení nejen jako dlužník, ale také jako věřitel.

Dalším věřitelem, který požaduje v insolvenčním řízení po AKAM Bosko pětimilionovou částku, je Ivo Černý, který je členem dozorčí rady AKAM Energy, mateřské společnosti AKAM Bosko. S firmou AKAM Bosko v červenci 2010 sjednal mandátní smlouvu a jedním z jeho úkolů bylo vyjednat na Energetickém regulačním úřadě licenci na provoz solárních panelů v Boskovicích. Tu získala elektrárna 31. 12. 2010, tedy v poslední den, kdy mohla dosáhnout na štědré dotace. Na ty však kvůli sporům s energetickou společností E.ON firma AKAM Bosko stejně nedosáhla a loni v květnu navíc [brněnský krajský soud licenci zrušil](/clanky/2015/05/akam-bez-licence.html).

Nejvýznamnější firmou, které AKAM dluží, je ovšem zkrachovalé družstvo UNIBON. U něj si boskovičtí solárníci půjčili peníze na výstavbu elektrárny, kterou úvěr zastavili. Celkem to je 31,5 milionů korun. Jako jediné je ovšem zkrachovalé družstvo díky zástavě zajištěným věřitelem. Panely mohl UNIBON vydražit, což se v únoru také stalo. Exekuci a dražbu elektrárny odsouhlasil už v minulosti blanenský okresní soud, kterému také AKAM Bosko dluží, tentokrát 1,5 milionu.

Za osm milionů koupila panely na kraji Boskovic v dražbě firma Solar Global a [chtěla by ji nadále provozovat](/clanky/2016/03/elektrarna-koupena.html). Tomu se nebrání ani město, které si slibuje nový příjem do rozpočtu díky nájmu. „Ještě zatím nic není připravené. Oni nám předložili ekonomickou analýzu, tu my si také necháváme zpracovávat, abychom měli vlastní podklady a mohli porovnávat,“ doplnila boskovická starostka. Ivo Fránek ze společnosti Solar Global byl o něco sdílnější. „V současné době vám mohu říct, že nájemní smlouvu má projednávat v červnu boskovická rada a že ji příslušný odbor doporučil ke schválení,“ prozradil Fránek. O ceně zatím nechtěl mluvit. Na podzim by podle něj už mohla elektrárna fungovat.

Osmimilionová suma z dražby je nyní předmětem insolvenčního řízení, ve kterém dohromady všichni prozatím přihlášení věřitelé požadují více než sto milionů korun. Další majetek ale nejspíš firma nemá, [jak jsme psali už dříve](/clanky/2016/01/solarni-insolvence.html), a město se tak s velkou pravděpodobností splacení dluhu nedočká. 
