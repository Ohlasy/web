---
title: Selhání Novinek a útok na rozhlas. Svobodná média musíme kritizovat i chránit.
author: Tomáš Trumpeš
cover-photo: http://i.imgur.com/JuGNKZ3l.jpg
category: názory a komentáře
---

*Když Ohlasy začátkem minulého týdne slavily první narozeniny, zdálo se to být jako vhodná příležitost porozmýšlet trochu o smyslu a významu naší novinářské práce. Zbytek týdne však bohužel přinesl události, které představují podněty k podobnému přemýšlení daleko pádnější a závažnější. Mluvím o uveřejnění naprosto nedůvěryhodného, paniku vyvolávajícího textu mezi hlavními zprávami serveru Novinky.cz a o napadení přenosového vozu Českého rozhlasu útočníky, proti kterým podle svědectví jednoho z redaktorů odmítla zasáhnout policie.*

Nadávání na média a na novináře tvoří součást naší běžné společenské debaty. Média jsou častým a snadným terčem hospodského nadávání i verbálních útoků nejvyšších ústavních činitelů. Když je potřeba najít viníka marasmu, jenž je však často spíše stavem duše mluvčího než objektivním zhodnocením situace, ukázat prstem na média bývá poměrně nekomplikovaným a obecně přijatelným řešením. Tato situace skýtá pro novináře hned dvě různá úskalí. Na jednu stranu je těžké vyvarovat se toho, abychom v rámci stavovské cti nehájili média, která dnes skutečně pracují ve velice složitých podmínkách, i tehdy, když si to nezaslouží. A abychom se na straně druhé dokázali kolegů zastat, pokud čelí naprosto neadekvátnímu nátlaku, který už se zdravou kritikou nemá naprosto nic společného. Bez svobodných médií by tato společnost totiž představovala daleko horší prostředí pro život nás všech.

Zmiňované dva příklady z minulého týdne představují překročení snad všech myslitelných mezí. V prvním případě uveřejnil možná nejsledovanější zpravodajský server text naprosto nedůvěryhodného člověka Martina Herzána, jehož článek přináší zásadní a vážná obvinění nejen vůči uprchlíkům na Balkáně, ale také vůči evropským institucím a slovinským policistům. Článek se neopírá o žádná fakta, kromě osobního tvrzení, nepřináší žádné relevantní zdroje a důkazy. A píše ho člověk, jehož minulá práce je dostatečným svědectvím o tom, že si s fakty hlavu moc neláme, o to raději má nejrůznější senzační tvrzení. Ještě před pár lety kupříkladu tvrdil, že nedaleko Brna funguje koncentrační tábor zřízený americkou vládou. Novinky.cz přesto jeho článek uveřejnily a takřka celý čtvrtek ho držely jako svou hlavní zprávu. A co hůř – když na to upozornil jeden z jejich externích spolupracovníků a chtěl napsat [reakci, která by neozdrojovaná tvrzení uváděla na pravou míru](http://denikreferendum.cz/clanek/22227-herzanovy-secne-zbrane-a-ufo-v-redakci-prava), bylo mu sděleno nejen to, že text psát nemusí, ale také to, že nemá do budoucna s další spoluprací počítat. Jednalo se o [jednoho z našich nejlepších zahraničních reportérů, Vojtěcha Boháče](http://berg.blog.ihned.cz/c1-65152130-o-klukovi-co-chtel-psat-pravdu).

Všechna stavovská solidarita stranou: pokud se nejčtenější média v zemi uchylují v touze po co nejvyšší čtenosti k takovému postupu, máme vážný problém. Publikování neověřených a senzačních třeskutých informací v úprku za vyšší čteností a ziskem je nepřijatelné, ať už máme jakýkoliv názor na řešení migrační krize. A to především ve chvíli, kdy – jak ukazuje druhý případ – je ohrožována sama podstata naší liberální demokracie. Proti té už totiž nestojí pouze výkřiky a vyhrožování, ale její odpůrci neváhají sáhnout k násilí. Tím je překročena jakákoliv hranice pro polemiku a je třeba říct jednoznačné ne.

O to děsivější je, že státem placení strážci pořádku odmítnou zasáhnout proti [fyzickému ataku demonstrantů vůči zpravodajům Českého rozhlasu](http://www.rozhlas.cz/informace/press/_zprava/demonstranti-napadli-prenosovy-vuz-ceskeho-rozhlasu--1581512), přičemž [podle svědectví Filipa Titlbacha](https://www.facebook.com/filip.titlbach/posts/10205759050591485) namítnou, že rozhlas vysílá lži, tak ať si pomůže sám. O chvíli později [létají v Praze zápalné lahve](http://domaci.ihned.cz/c1-65152890-maskovana-skupina-zapalila-kliniku-ktera-pomaha-i-uprchlikum-vse-nasvedcuje-utoku-neonacistu).

Jedna událost otřásá naši důvěrou ve svobodná média, ta druhá otřásá naši důvěrou v to, že svobodná média mají bezpečný prostor pro to, aby svou práci vůbec mohla vykonávat. Především na čtenáře a tudíž na celou naši společnost kladou tyto události velmi naléhavý a nelehký nárok: být k médiím a k novinářům velmi kritičtí, dávat si dobrý pozor na to, komu a čemu lze věřit, a zároveň být spravedliví a dávat dobrý pozor také na to, abychom o pluralitní a o pravdivé informace usilující média nepřišli. S nimi bychom totiž přišli i o naši svobodu.

V době sociálních médií se navíc celý tento proces neodehrává jaksi mimo nás. Sdílením a šířením nejrůznějších textů je na všechny kladena velká odpovědnost: nepřispívat k tomu, co – jak víme nejpozději od soboty – může přerůst v házení zápalných lahví a násilnické útoky. To je situace, ve které jsme se ocitli.