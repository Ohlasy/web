---
title: "Ze zastupitelstva: Nový zastupitel, úpravy investičních plánů a vyostřující se vztahy koalice a opozice"
cover-photo: http://i.ohlasy.info/RZhaCs0l.jpg
author: Tomáš Trumpeš
category: zpravodajství
tags: politika, investice
---

*Osmé zasedání boskovického zastupitelstva se konalo v úterý 23. února od 16 hodin ve skleníku. Zastupitelé tentokrát nerozhodovali o příliš mnoha klíčových otázkách, v průběhu zastupitelstva se však ukázalo, že vztahy mezi koalicí a opozicí se stále vyostřují. Přímý přenos ze zastupitelstva trápily výpadky vysílání, ke zhlédnutí by však měl být kompletní záznam.*

<img src="http://i.ohlasy.info/5duFPr5.jpg" alt="Tomáš Pléha" class="img-responsive img-popup" data-author="Tomáš Znamenáček">

### Nový zastupitel

Jednání zahájil slib nového zastupitele Tomáše Pléhy. Ten nahradil mezi zastupiteli za KDU-ČSL Jana Machače, který ze zastupitelstva odstoupil, neboť se rozhodl na podzim usilovat o senátorský mandát, prozměnu v barvách ODS. Prvním náhradníkem byl nejprve Pavel Těžký, který však na mandát rovněž rezignoval. Tomáš Pléha vystudoval pedagogickou fakultu a je učitelem na Střední pedagogické škole a na ZUŠ. Kandidoval jako nestraník, ale nedávno do KDU-ČSL vstoupil. „Se vstupem jsem vyčkával, ale měl jsem to delší dobu v plánu. V době kandidatury jsem ale řešil jiné věci. V rámci svých možností tomu dám maximum, blízkými body jsou mi kultura a školství. Když to bude oblast, do které budu zasvěcen, rozhodně se budu snažit ostatním zastupitelům podat vysvětlení,“ představil své plány nováček v zastupitelstvu. Nechce být zamlklým a pasivním zastupitelem jako někteří současní, ať koaliční nebo opoziční. Co konkrétně by chtěl prosadit a co je pro něj prioritou, například z programového prohlášení, zatím nechtěl sdělovat.  

### Připomínky občanů

Zásadní připomínky nevznesli na zasedání zastupitelstva občané, jejich podněty se týkaly kupříkladu zápachu kanálů na Janáčkově ulici či nedostatečného oplocení a ochrany boskovického hřbitova. Obě problematiky jsou vedení města známy a již se jimi zabývá.

### Omezení zápisů ze zastupitelstva

Současné [zápisy ze zastupitelstva](http://boskovice.cz/zapisy%2Dz%2Djednani%2Dzm/ds-1267/p1=1180) jsou přepisované doslova a každé vyjádření zastupitele si tak může kdokoliv zpětně přečíst v zápisech. Toto přepisování se ovšem vyvinulo až časem a podobu zápisů z jednání boskovického zastupitelstva žádný předpis neupravuje. Od příště už ale doslovné nebudou. Zastupitelé totiž souhlasili se stručnější podobou zápisů, což by neměl být ze zákonného hlediska problém, jak potvrdilo městu Ministerstvo vnitra. 

Opozici se návrh nelíbil a vytýkala koalici, že se snaží omezit diskusi a navrhovala, aby byly zápisy zaznamenávány stále v doslovném vyjádření. Proti návrhu opozice byl i předseda redakční rady a radní, který má komunikaci a otevřenost radnice ve své gesci, Vladimír Farský. „Tento návrh vyplynul hlavně ze skutečností z minulého zastupitelstva, které trvalo sedm hodin. Chtěli jsme tedy zápisy nějak zjednodušit. Rozhodně bych to nenazval cenzurou, protože pět let budou archivovány na webu audiovizuální záznamy. Příští koalice ať si udělá, co uzná za vhodné,“ prohlásil nakonec radní. Koalice svůj návrh bez problémů prohlasovala.

### Rozpočtový výhled a rozpočtové opatření

Vedení města představilo zastupitelům rozpočtový výhled na léta 2017–2021. Zastupitelé materiál bez diskuse přijali. Dále se zastupitelé zabývali prvním rozpočtovým opatřením pro rok 2016. V oblasti daňových příjmů došlo k navýšení příjmů z hazardu, neboť původní rozpočet kalkuloval s nulovými příjmy, ale rušení hracích automatů probíhá postupně, takže už nyní přibývá v rozpočtu částka 500 tisíc. 

V oblasti kapitálových výdajů přibylo 2,5 milionu na rekonstrukci letního kina, [se kterou se v rozpočtu na letošní rok nejprve vůbec nepočítalo](/clanky/2015/08/rekonstrukce-letnaku.html), a 450 tisíc na klimatizaci zámeckého skleníku. Naopak upuštěno je od plánovaného vybudování klimatizace v prostorách městského úřadu. Peníze původně plánované na tuto akci byly převedeny na akci opravy Janáčkovy ulice. „Potřebovali jsme peníze na Janáčkovu,“ stručně vysvětlila starostka města Hana Nedomová s tím, že klimatizaci by město rádo vybudovalo v příštím roce. Janáčkovu ulici začali lidé využívat v posledních letech mnohem častěji než dříve, provizorní cestou za nemocnicí si totiž zkracují cestu do Kauflandu. Silnice by se tedy nově měla stát plnohodnotnou komunikací s dostatečnou šířkou, chodníky a veřejným osvětlením. Silnici město opraví také na Hybešově při stavbě parkoviště a částečně se bude podílet i na opravě silnice v Pilském údolí a v ulici Podhradí, která je v majetku kraje.

Více peněz také půjde na [odměny neuvolněným zastupitelům](/clanky/2015/12/platy-zastupitelu.html). Místostarosta Petr Malach si přilepší o necelých šest stovek, neuvolnění členové rady o 73 korun, předsedové finančního a kontrolního výboru o 62 korun a člen zastupitelstva, který není předsedou ani jednoho výboru a ani není v radě, o 25 korun. Toto zvýšení odměn odsouhlasila už koncem loňského roku ve svém nařízení česká vláda.

### Rada si stěžovala na opozičního zastupitele Pevného

Větší rozpor a ventilaci napětí mezi koalicí a opozicí přinesla především diskuse v bodě Dotazy a připomínky zastupitelů. Zastupitel Jiří Pevný (Sportovci pro Boskovice) informoval zastupitele o tom, že členové rady města podali podnět ke krajskému soudu v Brně kvůli tomu, že nepostupoval nestranně, když v rámci své profese zpracovával znalecký posudek při prodeji Dvořáčkova mlýna a současně se k celé věci vyjadřoval kriticky jako zastupitel. Jiří Pevný přiznal určitá formální pochybení, ale odmítá, že by záměrně někoho uváděl v omyl nebo byl posudek nějak ovlivněn. „Na mně jako na znalci se dohodly obě strany,“ zdůraznil Jiří Pevný. Naopak postup vedení města označil za mstu a nátlak, aby se kriticky nevyjadřoval v diskusích. Podání stížnosti podle něj předcházel telefonát zastupitele za ČSSD Milana Kolínského, který mu jeho chování vyčítal. Jiří Pevný už dnes má vyjádření krajského soudu, radní je však ještě neobdrželi.

<img src="http://i.ohlasy.info/eqSCuwP.jpg" alt="Jiří Pevný" class="img-responsive img-popup" data-author="Tomáš Znamenáček">

Poměrně silnými slovy kolegu podpořil i zastupitel Radek Mazáč, který postup vedení města přirovnal k praktikám 50. let. Vedení města v diskusi k tomuto tématu nejprve nereagovalo. Nakonec se vyjádřil radní Milan Kolínský. „Nechci nikoho přesvědčovat o své pravdě. Podnět je začátek určitého procesu, ve kterém má orgán zaujmout stanovisko. Vy se pozastavujete nad tím, že se podal podnět, ale proč se nepozastavujete nad tím, že pan Pevný se odvolává na historický dokument, nazýval pozemek bažinou a nebyla to pravda. Byl to právě on, kdo přispěl k rozpoutání mediální kampaně, které vedlo až k podání trestního oznámení kvůli nákupu pozemku Dvořáčkova mlýna,“ vysvětlil Milan Kolínský s tím, že zákon o soudních znalcích říká, že znalec má svou činnost konat nestranně. „Postupoval nestranně, když v posudku uvedl, že je to bezproblémový stavební pozemek, a pak na zastupitelstvu říkal, že je to bažina? Odstranit tyto pochybnosti může jen dozorující krajský soud,“ uvedl Milan Kolínský s tím, že na podání podle něj tudíž není nic špatného.

Starostka Hana Nedomová se vyjádřila, že je dobře, že se celou věcí zabývá policie a požádala diskutující, aby se zdrželi invektiv a apelovala na zastupitele, aby s diskusí vyčkali do doby, až budou známy výsledky vyšetřování. „Zvažte svoje vystupování, aby to nesměřovalo k tomu, že bude podáno další trestní oznámení,“ uvedla Hana Nedomová.

### Hospodaření nemocnice

Zastupitelé se také zajímali o výsledky hospodaření boskovické nemocnice v loňském roce. Výsledky ovšem zatím nejsou známy, dozorčí rada a následně nejbližší rada jakožto valná hromada společnosti se budou zabývat pouze předpoklady, konečný výsledek loňského hospodaření bude znám až v červnu.

Zastupitel Radek Mazáč také ocitoval na zastupitelstvu vyjádření, které mu zaslala starostka Hana Nedomová jako odpověď na otázku, co měl ještě jednatel nemocnice Dan Navrátil udělat, aby neztratil důvěru: „[Rada města] rozhodla jako kolektivní orgán v návaznosti na posouzení a vyhodnocení konkrétní situace. Vámi formulovaná otázka však směřuje toliko k názorům, které, ač vychází z objektivních skutečností, jsou subjektivní a v návaznosti na případné změny situace nikoli vždy nutně konstantní. Nelze proto předem předjímat, zda, respektive za jakých okolností by rada města rozhodovala jinak. Vzhledem k výše uvedenému vám není možné explicitně vyjmenovat konkrétní kroky, jež mohl jednatel Nemocnice Boskovice s.r.o. učinit, aby ke ztrátě důvěry členů rady města v jeho osobu nedošlo,“ citoval Mazáč odpověď starostky. 
