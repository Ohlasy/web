---
title: Vedení Boskovic chce scelit Červenku, státní kurty ale nikdo zatím neřeší
cover-photo: http://i.imgur.com/LcozfMJl.jpg
author: Marek Osouch
category: zpravodajství
tags: Červená zahrada, investice, sport
---

*Šest tenisových kurtů, které se nachází uprostřed Červené zahrady a zabírají její významnou část, nejsou na rozdíl od ostatních sportovišť v majetku města. Zatímco se minulý rok jednalo o odkupech pozemků v blízkém okolí, osud kurtů nikdo neřešil. Stávající koalice se ovšem bude muset s tímto problémem nějak vyrovnat. Nájemní smlouva tenistům totiž končí už za dva roky.*

<img src="http://i.imgur.com/LcozfMJ.jpg" alt="tenisové kurty na Července" class="img-responsive img-popup" data-author="Marek Osouch">

Dvě tenisová hřiště vlastní přímo tenisový klub, další čtyři patří státu, konkrétně jsou pod správou Úřadu pro zastupování státu ve věcech majetkových (ÚZSVM), se kterým mají tenisté do roku 2018 podepsanou nájemní smlouvu. „Byl bych rád, kdyby se to už začalo nějak řešit a začali jsme kolem toho komunikovat. Mělo by být zájmem vedení města, aby se Červenka scelila,“ uvedl předseda tenisového klubu Jiří Nárožný. Podle něj jsou tenisté jednoznačně pro to, aby pozemky přešly pod město a aby údržbu a správu měly na starosti Služby Boskovice jako u ostatních sportovišť.

Městská rada se problematikou kurtů zabývala podle radního a tenisty Karla Ošlejška zatím jen orientačně a informativně s tím, že se tato záležitost bude muset nějak řešit. „Podle stávajících informací, které mám, vím, že tenisový klub peníze na odkup nemá. Podpořil bych tak odkup kurtů městem,“ prohlásil radní.  

Co bude za jeden nebo dva roky, s jakými požadavky přijde ÚZSVM, lze jen těžko říci. Možností je, že se tenisté domluví na další nájemní smlouvě, také ale můžou pozemky za dva roky viset někde na vývěsce k prodeji pro kohokoliv, ať už městu nebo soukromému investorovi. „Budou zváženy všechny alternativy naložení s majetkem a rovněž posouzeny veškeré žádosti a v nich uváděné důvody všech subjektů, které bude ÚZSVM v době rozhodování o naložení s pozemky evidovat,“ řekl mluvčí ÚSZVM Radek Ležatka.

Místostarosta Boskovic Petr Malach o končící nájemní smlouvě ví a uvědomuje si, že pokud bude chtít stát pozemky jednoduše prodat, může je poté koupit kdokoliv. „Určitě by to podle mě mělo koupit město. Za několik týdnů nejspíš půjde materiál do rady a budeme to řešit,“ sdělil místostarosta. Tenisté se také dočkají komunikace ohledně budoucnosti kurtů. „Mám domluvenou schůzku se všemi boskovickými sportovní kluby kolem dotací a s panem Nárožným jsem domluvený, že se budeme bavit i o tom, jak dál, až jim skončí nájemní smlouva,“ doplnil místostarosta.

Město jednalo o odkupu pozemků už v roce 2010, kdy nájemní smlouva vznikala a kdy tenisté přestali mít kurty ve výpůjčce a začali každý rok platit nájemné. To v současné době činí zhruba 45 tisíc korun za rok. V roce 2010, kdy nájem tenisté se státem sepisovali, město podle Radka Ležatky o odkup zájem nemělo. „To je nesmysl, město o odkup usilovalo, ale  v té době to nebylo reálné. Oni argumentovali, že zákon jim neumožňuje bezúplatný převod a vše směřovalo k obálkové metodě,” reagoval na jeho slova tehdejší starosta Jaroslav Dohnálek. Nakonec byla uzavřena nájemní smlouva, kterou se měl podle bývalého starosty získat čas pro hledání dokumentů dokazujících, že si kurty vybudovali sami tenisti v akci Z a státu připadly pozemky pod nimi jen se změnou režimu. Potom by byl podle něj úřad ochoten se bavit i o jiných variantách prodeje, než o nejvyšší nabídce v obálkové metodě.

Na otázku, jak by se úřad zachoval, kdyby město projevilo zájem o pozemky nyní, mluvčí úřadu neodpověděl. „Vzhledem ke skutečnosti, že v současnosti neevidujeme žádost města Boskovice o převod pozemků a ani nám nejsou známy důvody, pro které by město o jejich převod žádalo, nelze se k možnosti případného převodu vyjádřit,“ konstatoval mluvčí.

Vlastnictví státem se podepisuje přímo na stavu tenisových hřišť, která chátrají. Ploty jsou v dezolátním stavu a vyžádají si investici zhruba 300 tisíc, které tenisté nemají. „Obávám se, že nám město na státní pozemek ze svého rozpočtu nic nedá,“ sdělil předseda tenisového klubu, který má 120 členů. „Kurty jsou z 50. let, takže dnes jsou staré přes 60 let. Potřebují proto zcela zrekonstruovat, ale my nejsme schopni do nich investovat zásadní finanční prostředky,“ přiblížil situaci Nárožný, který v nadsázce říká, že v Boskovicích vynalezli nový druh povrchu, protože hřiště v Červené zahradě už nelze nazvat antukovým a nejedná se ani o pevný povrch.

Pro tréninky v zimním období využívají tenisté nafukovací halu na Střední odborné škole André Citroëna a podle předsedy tenistů pro ně plánovaná sportovní hala nebude dobrá, protože míčky budou skákat po celé hale a tribunách. Líbí se mu proto navrhovaná studie, která počítá s nafukovací halou v Červené zahradě. „Možná by i stačilo udělat nafukovací střechu nad dvěma kurty, které tam už jsou,“ dodal Jiří Nárožný.