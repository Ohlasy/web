---
title: Připravme se na volební maraton
author: Marek Osouch
category: názory a komentáře
cover-photo: http://i.imgur.com/M6H8VX6l.jpg
tags: volby, veřejná správa
---

*Pokud jste loňský rok vnímali podobně jako předchozí a zatím nevidíte rozdíl ani proti letošnímu, jeden velký tady je, minimálně v politickém životě. Rok 2015 byl na dlouhou dobu posledním rokem bez jakýchkoliv voleb, kterých máme v Česku požehnaně.*

Letos na podzim (konkrétní termín ještě není znám) nás na Blanensku čekají dvoje volby. Kromě nových krajských zastupitelů si zvolíme nového senátora – anebo staronového Jozefa Regece, který reprezentuje Blanensko v Senátu od roku 2010.

Slyšet o něm však moc nebylo. Nejvíce asi na podzim roku 2013, kdy opustil ČSSD, za kterou byl zvolen, přidal se k Zemanovcům, aby je zanedlouho opustil, protože se jejich buňka na Blanensku rozpadla. A jaký trikot obleče cyklista při letošních volbách? Jako nestranického kandidáta ho bude podporovat Strana soukromníků, tedy ta, za kterou je v Senátu hazardní magnát Ivo Valenta.

A co nás čeká v následujících letech? Každý rok nejméně jedny volby.

* 2017 Volby do poslanecké sněmovny
* 2018 Prezidentské volby, senátní volby a komunální volby 
* 2019 Evropské volby
* 2020 Krajské volby a senátní volby 
* 2021 Volby do poslanecké sněmovny 
* 2022 Komunální volby a senátní volby 
* 2023 Prezidentské volby
* 2024 Evropské volby, senátní volby a krajské volby 
* 2025 Volby do poslanecké sněmovny 
* 2026 Komunální volby a senátní volby 
* 2027 ŽÁDNÉ VOLBY (konečně)

Člověku se z toho výčtu voleb může až zatočit hlava. Přitom jde jen o hodinku, kterou zabere cesta do volební místnosti, vyplnění volebního lístku, jeho vhození do runy a cesta zpět. Ani tuto hodinku ale mnozí nevěnují tomu, čeho jsme dosáhli v roce 1990 – svobodným volbám.

Samozřejmě seznam termínů voleb bude platit, jen když se nám nerozpustí sněmovna nebo se z nějakých důvodů neuvolní úřad prezidenta. První případ není vzhledem ke stabilitě vlád v posledních dvou desetiletích vůbec nepravděpodobný, spíše naopak. V druhém případě bychom se k podobným případům museli vrátit až do dob komunistického režimu, kdy byl kupříkladu v roce 1968 reformním proudem uvnitř KSČ donucen k rezignaci prezident Antonín Novotný, kterého následně nahradil Ludvík Svoboda. Stát se však může cokoliv i v současnosti.

V poslanecké sněmovně nám teď navíc leží zákon o obecném referendu, který by mohl počet hlasování a chození k volebním urnám ještě zvýšit. Nebude to asi skokový nárůst, ale jednou za čas se nějaké referendum nejspíš objeví, protože lidé sesbírají podpisy, například nějaká skupina kolem poslance Tomia Okamury, který by chtěl v Česku přímou demokracii jako ve Švýcarsku.

Je nutno podotknout, že ve Švýcarsku je volební účast a účast u referend velmi nízká. Pokud není otázka kontroverzní či zajímavá, nedosahuje účast ani třiceti procent.

Zatím není jasné, jaká pravidla by obecné referendum v Česku mělo mít. Zda bude potřeba nějaké kvórum, aby bylo hlasování závazné či nikoli. Politici by se však měli při psaní ústavního zákona podívat na místní referenda, kde je až příliš lehké sesbírat dostatečný počet podpisů k uspořádání, případně alibisticky vyhlásí referendum sami zastupitelé, aby se zbavili vlastní odpovědnosti, ale následně kvůli nízké účasti už jeho výsledek není závazný. Příkladem můžou být i Boskovice v roce 2013 a referendum o stavbě sportovní haly na Slovákově. Téma lidi řešili, diskuze s vedením města, na které přichází většinou jen pár desítek lidí, byly plné. Přesto však k následnému referendu nepřišel hlasovat dostatečný počet lidí, který je nutný podle zákona. Byla to zhruba polovina aktivních voličů.

Boskovické referendum se konalo v jiném termínu než volby, se kterými se termín hlasování často slučuje pro splnění nutné účasti. Ale ani sloučení termínu referenda a voleb nemusí stačit. Osm místních referend při minulých komunálních volbách kvůli nízké účasti neprošlo. 

Nebylo by tedy nejlepší na kvóra zapomenout a nechat rozhodovat třeba jen deset procent lidí, které téma zajímá? Jednoznačně ne. I nezájem nebo zdržení se je totiž vyjádření názoru. Jak jinak si totiž vysvětlit neplatnost osmi referend ve stejném termínu jako volby?

Referendum bez jasných mantinelů pro jeho vyhlášení a následnou závaznost by v našich končinách sloužilo pouze populistům slibujícím nesplnitelné, právě tedy takovým politikům, jakým je Okamura.