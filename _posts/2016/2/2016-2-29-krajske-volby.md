---
title: Čekají nás krajské volby. Michal Hašek bude znovu obhajovat křeslo hejtmana
cover-photo: http://i.imgur.com/twP2P6ml.jpg
author: Marek Osouch
category: zpravodajství
tags: politika, volby
---

*Letos na podzim nás čekají po čtyřech letech krajské volby, již páté od vzniku samosprávného krajského uspořádání. Osm let stojí v čele Jihomoravského kraje hejtman Michal Hašek z ČSSD a vést by ho chtěl i další čtyři roky. Největším soupeřem jako v ostatních krajích mu bude zřejmě nevyzpytatelné hnutí ANO, které si jako lídra zvolilo šéfa brněnských strážníků Bohumila Šimka. Ambice mají také na jižní Moravě tradičně silní lidovci.*

<img src="http://i.imgur.com/twP2P6m.jpg" alt="Michal Hašek" class="img-responsive img-popup" data-author="Martin Strachoň">

Michal Hašek pro setrvání ve své funkci dělá vše, co může. Pravidelně navštěvuje po celé volební období obce na jižní Moravě a finančně podporuje nebo odměňuje dobrovolné hasiče. Po požáru v Jiráskově ulici v Boskovicích napsal jihomoravský hejtman na svůj Facebook, že hasiče čeká za jejich odvážnou práci odměna. „Blahopřeji boskovickým hasičům k úspěšné akci a záchraně dvou lidských životů. Hasiče vyznamenám jako hejtman kraje ještě tento týden,“ napsal Hašek 9. února. Bronzové medaile dostali o tři dny později. Vůbec poprvé před členy krajské rady.

Profesionální a hlavně dobrovolné hasiče si nevybral Hašek náhodou. Působí v každé větší obci a někdy jsou zde jediným sdružením, příspěvkem na nákup nového vozu potěší nejen hasiče. „Nechci, aby v jakékoliv obci na jihu Moravy byl spor mezi vedením obce a dobráky, kteří nejen pomáhají při zásazích, ale také pořádají řadu akcí pro obyvatele,“ sdělil jihomoravský hejtman [ke sporům mezi dobrovolnými hasiči a vedením obce Mouřínov kvůli prostoru hasičské zbrojnice](http://brno.idnes.cz/starosta-mourinova-chce-vystehovat-hasice-f27-/brno-zpravy.aspx?c=A160205_2223610_brno-zpravy_zde). Ve svém vyjádření narazil na další věc, kterou hasiči v obcích dělají – plesy nebo letní zábavy. 

Pomůže popularita Michalu Haškovi k obhajobě třetího mandátu? V předvolebních průzkumech pro Jihomoravský kraj od společnosti SANEP ČSSD zatím vede. Obhajovat bude 23 z 65 křesel v krajském zastupitelstvu. Stejně tak by podle tohoto průzkumu chtěla necelá polovina dotázaných Michala Haška znovu za hejtmana. A to i přesto, že byl koncem října 2013, pár dní po předčasných parlamentních volbách, usvědčen ze lži v živém vysílání [Interview Daniely Drtinové](http://www.ceskatelevize.cz/porady/10095426857-interview-ct24/213411058041029). Na otázky moderátorky Daniely Drtinové, zda se zúčastnil noční schůzky s prezidentem na zámku v Lánech s několika dalšími sociálními demokraty, odpovídal odmítavě. Na svém stanovisku trval i poté, co v průběhu pořadu schůzku potvrdil jeden z účastníků Milan Chovanec, který za pár měsíců vystřídal Haška na postu prvního místopředsedy v ČSSD. Tři roky po  nepovedeném lánském puči hlasoval pro Michala Haška na pozici lídra do krajských voleb i  premiér a předseda ČSSD Bohuslav Sobotka, který také pochází z jižní Moravy. Minimálně uvnitř strany tedy hejtman Hašek důvěru uhájil.

Na krajské kandidátce ČSSD ho doprovodí hned několik politiků z Blanenska. O svůj premiérový mandát v krajském zastupitelstvu chce usilovat starosta Ráječka Vít Rajtšlégr, dále kandidují boskovický místostarosta Petr Malach, letovická zastupitelka Daniela Ottová, starosta Lysic Pavel Dvořáček nebo Jaroslava Školařová z Lipovce. Obhájit dosavadní mandát chce také boskovická starostka Hana Nedomová.

Druhou nejúspěšnější stranou by byla podle průzkumu SANEPu stejně jako před čtyřmi lety KSČM, která aktuálně není ani koaliční, ale ani opoziční silou. Komunisté kromě 16 mandátů získali také poradní hlas v krajské radě a předsednictví dvou výborů v zastupitelstvu. Jsou tedy jakousi tichou podporou, podobně jako v Boskovicích. Do voleb letos na podzim je ovšem nepovede jako minule Vojtěch Adam, nýbrž Ivo Pojezný. Komunisté o tom rozhodli na svém sněmu 6. února, kdy schválili i celou jihomoravskou kandidátku. „Krajský výbor bude reagovat pouze v případě, že dojde k nějaké rozhodné změně u kandidáta,“ uvedl předseda jihomoravských komunistů Pavel Březa. Z Blanenska je nejvýše Stanislav Navrkal, který obsadil hned druhé místo za Pojezným. Do první desítky se dostal také šestadvacetiletý předseda okresního výboru KSČM v Blansku Emil Pernica.

Třetí místo průzkum přisoudil KDU-ČSL, která má v současné době 14 krajských zastupitelů. Do voleb ji po letech nepovede oblíbený jihomoravský politik Stanislav Juránek, ale nová lidovecká síla v podobě Romana Celého. Juránek je dvojkou lidovecké kandidátky. Oba v současné době zastávají post náměstka Michala Haška, s jehož ČSSD je KDU-ČSL v koalici. Za Blanensko má své místo na kandidátce zatím jisté na osmé pozici pouze boskovická místostarostka Jaromíra Vítková, která kandiduje nejen v krajských volbách, ale také senátních. „V této chvíli jsou pro mě nejdůležitější volby do Senátu. Pokud bych senátorský mandát získala, dále bych funkci uvolněné místostarostky Boskovic nezastávala. Nechci, aby moje práce byla polovičatá, nadále ovšem budu chodit mezi lidi v Boskovicích a mluvit s nimi, což by měla být práce každého zastupitele,“ prohlásila Jaromíra Vítková.

Se stejnými procenty jako KDU-ČSL se v průzkumu drží hnutí ANO, pro které jsou krajské volby premiérou. Krajský sněm hnutí si zvolil minulou středu za lídra šéfa brněnských strážníků Bohumila Šimka. Ten může být současnému hejtmanovi velkým vyzyvatelem. V minulosti totiž působil jako Haškův sekretář a bezpečnostní ředitel, kterého se hejtman zbavil, [jak napsala MF DNES](http://brno.idnes.cz/bohumil-spacek-kandidat-ano-do-voleb-db5-/brno-zpravy.aspx?c=A160130_2222265_brno-zpravy_tr). Z průzkumů SANEP je na tom ovšem ANO na jižní Moravě zatím nejhůře ve srovnání s ostatními kraji. Ještě však může překvapit svou silou podobně jako před dvěma lety, kdy na brněnské radnici skončil po osmi letech sociálně demokratický primátor Roman Onderka, třetí mandát nezískal a vystřídal ho Petr Vokřál právě z hnutí ANO, který jde do krajských voleb na čtrnácté pozici.

Poslední stranou, která se drží v průzkumu nad nutnou pětiprocentní hranicí pro zisk mandátů, je ODS, která vsadila opět na blanenského místostarostu Jiřího Crhu. V minulých volbách pod jeho vedením utrpěla ODS velkou ztrátu. Dosáhla na 9,21 procent hlasů, čímž získala jen sedm mandátů proti jedenácti v roce 2008. „Chtěli bychom dosáhnout výsledku nad deset procent, a získat tak více mandátů než před čtyřmi roky,“ sdělil Jiří Crha. 

TOP 09, která dnes také sedí v zastupitelstvu, povede do voleb stejně jako minule židlochovický starosta Jan Vitula. Pět procent strana překonala v Jihomoravském kraji jen těsně, a získala tak jen pět křesel. V současné chvíli je jasné, že za Blanensko se o mandáty popere starosta Drnovic a šéf TOP 09 na Blanensku Petr Ducháček. Jaké obsadí místo, se zatím neví. O podobě kandidátní listiny bude TOP 09 rozhodovat až v březnu.

Pětiprocentní hranici může překonat také Strana zelených, která se domluvila na společné kandidatuře s Piráty. Průzkum agentury SANEP přisuzuje samotné Straně zelených bez Pirátů 2,5 procenta. Piráti zatím nechtějí společnou kandidaturu definitivně potvrdit. „Rozhodnutí o tom, zda budeme kandidovat v koalici se Stranou zelených, zatím nemáme. Finalizuje se společný program a další detaily koaliční smlouvy. Poté bude koaliční smlouva předložena ke schválení krajskému fóru Jihomoravského kraje, kde o jejím přijetí či nepřijetí rozhodnou v hlasování všichni členové,“ nastínil předseda jihomoravských Pirátů Róbert Čuma. Společnou kandidátku by měl vést brněnský podnikatel Jiří Hlavenka. „Partnerství České pirátské strany a Strany zelených vnímám jako nejlepší možnou kombinaci. Programově si jsou obě strany velmi blízké a společně dělají výbornou práci na brněnském magistrátu. Vnímám je jako představitele „nové politiky“ a bude mně potěšením, pokud budu moci svými zkušenostmi přispět k úspěchu koalice ve volbách a následně v další práci pro Jihomoravský kraj,“ prohlásil Jiří Hlavenka.

Na krajská křesla si brousí zuby také Svobodní, kterým přisuzuje průzkum od SANEP 3,5 procenta. Přes 3 procenta by podle průzkumu dostala také strana Svoboda a přímá demokracie, kterou po rozpadu Úsvitu založil Tomio Okamura. V Jihomoravském kraji se do voleb spojí se Stranou práv občanů, která v minulosti nesla přízvisko Zemanovci. Jejich předsedou byl do voleb 2010 prezident Miloš Zeman. Poté na post předsedy rezignoval a ve straně má od té doby funkci čestného předsedy. Do krajských voleb by měl společnou kandidátku vést člen původního Okamurova Úsvitu Jan Hrnčíř, který kandidoval v Blansku jako lídr kandidátky Změna pro Blansko. Do blanenského zastupitelstva se toto uskupení ovšem neprobojovalo.
