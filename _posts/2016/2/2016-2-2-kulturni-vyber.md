---
title: Gianniho kulturní výběr na únor
cover-photo: https://i.ohlasy.info/i/e1f9bzv.jpg
category: zpravodajství
author: Jan Bařinka
tags: kultura
---

*Divadelní představení s Ivou Janžurovou v hlavní roli, kapely Blue Effect a Zrní, klubové akce, besedy nebo například záznam londýnského provedení Shakespearova Hamleta – z toho všeho si můžou zájemci o kulturní dění v našem regionu v únoru vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

V boskovickém zámeckém skleníku se v únoru přestaví hned dvě zvučná jména. V sobotu 20. února se představí kladenská hudební skupina Zrní, ve čtvrtek 25. února se můžeme těšit na legendární Blue Effect s kytaristou Radimem Hladíkem.

Velké množství akcí se v únoru odehraje na klubové scéně. V hudebním klubu Sklepy zahrají v pátek 12. února rockové kapely Souperman a Andy Marshall Band, v neděli 14. února ukrajinské duo Zapaska a v sobotu 27. února písničkářka Lucie Redlová z Valašského Meziříčí za podpory skupiny Hovaduo ze Skalice nad Svitavou. Na Turbínu v pátek 19. února v rámci společného turné dorazí punk-rockové kapely Rabies a Krang. Příznivci elektronické taneční hudby si můžou zajít v pátek 5. února na psytrancovou akci Night Flight, případně v pátek 26. února na tradiční drum’n’bassovou party s názvem Suck My Disc.

V sobotu 20. února se v boskovickém kinosále bude konat akce s názvem Hra o strůny, pod kterýmžto názvem se skrývá společný koncert kapel Od ucha k uchu, Motýlí )D(efekt a písničkáře Jakuba Exlera.

V Galerii Otakara Kubína se v neděli 28. února již poněkolikáté představí klavírista Martin Kratochvíl spolu s kytaristou Tonym Akcermanem, tentokrát je doplní perkusionista Imran Musa Zangi, známý například svou spoluprací s interprety, jako jsou Jana Koubková, −123 min., Monkey Business nebo Yo Yo Band.

Máte-li chuť spíše na violoncellovou virtuózní show, ve středu 17. února můžete v letovickém kulturním domě navštívit vystoupení Štěpána Švestky s názvem Cellománie.

### Divadlo

V nadcházejícím měsíci si, alespoň co se divadla týče, na své přijdou jak děti, tak dospělí. V úterý 9. února divadlo Andromeda v boskovickém zámeckém skleníku odehraje pohádku O čarodějné krčmě, ve čtvrtek 18. února se děti můžou těšit na loutkovou Malostranskou zimní pohádku v podání Divadla Matěje Kopeckého, tentokrát v letovickém kulturním domě.

Zajímavým zážitkem jak pro děti, tak pro dospělé bude jistě taneční provedení klasické pohádky Hanse Christiana Andersena Sněhová královna v podání tanečního oboru boskovické ZUŠ. Představení se odehraje v neděli 14. února v boskovické sokolovně.

Velkou událostí jistě bude představení Božská Sarah ve čtvrtek 11. února, též v boskovické sokolovně. V divadelní hře Johna Murrella se v roli světově proslulé herečky Sarah Bernardové objeví Iva Janžurová, režie se ujala Alice Nellis. Ve stejný den se v letovickém kulturním domě představí brněnské divadlo Exulis s adaptací románu Paula Févala Hrbáč.

Kvalitní divadelní představení si můžeme v únoru vychutnat i na velkém plátně, boskovické kino totiž v něděli 14. února nabízí záznam Shakespearova Hamleta z londýnského London National Theatre.

### Výstavy, besedy

V pátek 5. února bude v letovické galerii Domino zahájena prodejní výstava fotografií Adama Wiltche s názvem Duše. Milovníci cestování a dálek si můžou v úterý 9. února zajít do čítárny letovické knihovny na vernisáž výstavy fotografií s přednáškou Mgr. Karla Kocůrka Indiáni prérií a národní parky USA.

Ve čtvrtek 4. února se v kulturním domě v Letovicích koná beseda Tomáše Přibyla Zkáza raketoplánu Challenger, součástí besedy bude výstavka Raketomodelářského klubu Letovice. Na stejném místě můžeme v úterý 23. února navštívit cestovatelskou besedu Jiřího Kolbaby s názvem Ostrov Bali, můj druhý domov.
