---
title: „První věcí bude letní kino. Sportovní hala se v tomto období stavět určitě nezačne.“
cover-photo: http://i.imgur.com/osw6uDSl.jpg
category: rozhovory
author: Tomáš Trumpeš
date: 2016-02-16 18:00:45
tags: politika, volby, sportovní hala, knihovna, letní kino, lezecká stěna, sokolovna, Červená zahrada
names: Petr Malach, Michal Hašek, Bohuslav Sobotka
---

*Rozhovor s místostarostou Petrem Malachem z ČSSD, který má na starosti sport a kulturu, což jsou oblasti, pod které spadá hned několik větších a palčivých problémů Boskovic – sportovní hala, letní kino, knihovna, kulturní dům. Kromě těchto ryze boskovických otázek jsme mluvili také o situaci v ČSSD před krajskými volbami. Petr Malach je rovněž asistentem premiéra Bohuslava Sobotky. V krajských volbách bude kandidovat.*

<img src="http://i.imgur.com/osw6uDS.jpg" alt="Petr Malach" class="img-responsive img-popup" data-author="Tomáš Znamenáček">

*(Poznámka autora rozhovoru: s Petrem jsme vrstevníci a tykáme si, což snad celkové vyznění rozhovoru a vztah novináře a politika nijak nenarušuje.)*

**Petře, jak sis za ten rok a čtvrt zvykl na funkci místostarosty, se kterou jsi asi před volbami úplně nepočítal?**

Zvykl jsem si, zvykám si a myslím, že si ještě zvykat budu. Je to nová práce a rozhodně to není tak, že místostarostové a starostové jenom stříhají pásky, jak bylo jednou někde řečeno. O této práci musí člověk hodně přemýšlet, aby to pro město dělal dobře. Myslím, že se pořád mám hodně co učit, i když v tom budu rok, dva, tři, čtyři, pět…

**Máš dojem, že se vám daří na radnici plnit to, s čím jste do vedení města přicházeli?**

Programové prohlášení plníme, dnes už myslím mohu říct ze šedesáti procent. A to je jenom dobře. A další priority se budeme snažit naplnit – je to přístavba školky na Bílkově, chtěli bychom najít místo pro knihovnu, plus udělat vizualizaci. Takže myslím, že určitě daří.

**Po volbách jsi říkal, že nechceš přestat chodit do hospod mezi lidi, jak jsi zvyklý. To trvá?**

Teď už se to uvolnilo. Ze začátku jsem přišel na oběd nebo na pivo a každý se mnou chtěl mluvit, jednoho zajímala rekonstrukce ulice Boženy Němcové, dalšího zprůjezdnění Štefánikovy. Teď už je to lepší, lidé si zvykli a už mě tolik nezatěžují, raději se domluvíme na setkání na radnici a řekneme si to v klidu.

**A co slyšíš od svých kamarádů a voličů, jsou spokojeni?**

V politice razím heslo, že se člověk nikdy nezavděčí všem. Takže samozřejmě někteří jsou spokojeni, třeba fotbalisté s tím, že máme novou trávu. Ale pak jsou tací, kteří by chtěli horolezeckou stěnu, knihovnu a různé další věci. Já bych byl samozřejmě pro, aby byly i tyto další věci, ale všechno je to otázka peněz, rozpočtu a dalších věcí.

### Hala? Studie, možná projekt

**Zrovna ve tvých resortech – kultuře a sportu – se nakumulovalo hodně velkých problémů, které je třeba řešit: sportovní hala (potažmo celá Červená zahrada), knihovna, oprava letního kina, kulturní dům. Není těch zajíců, které je potřeba chytat, trochu moc?**

Je jich hodně. Ale věřím, že když se to chytí za správný konec a bude se to brát postupně a ne naráz, tak je vše řešitelné. 

**Pojďme postupně: Pokládáš pořád za reálné, že by se sportovní hala začala stavět ještě v tomto volebním období?**

Myslím si, že určitě ne. V prvé řadě bude dobrá urbanistická studie na Červenou zahradu. Uvidíme, co z ní vyplyne a kdo bude mít jaké návrhy a požadavky.

**Takže do jaké fáze byste se do dalších voleb chtěli dostat?**

Bude jedině dobře, pokud budeme mít urbanistickou studii plus nějakou vizualizaci. Plus třeba projekt – ale to už říkám třeba, nedokážu odhadnout, jak stavebně náročné to bude.

### Knihovna? Vytipovat místo a projekt

**A knihovna? Zůstane nadále popelkou, nebo se něco někam pohne?**

Dnes máme dvě budovy ve vlastnictví města: bývalý ZZN market a O2. Pokud bychom do roku 2017 vytipovali místo a měli bychom vizualizaci a projekt, tak už to bude jen o tom sehnat peníze a začít stavět.

**Máš pocit, že panuje shoda na budově ZZN, nebo očekáváš ještě diskusi na toto téma a zvažování dalších variant?**

10\. března je veřejná diskuse s občany ve skleníku, bude dobré, když se tam tato otázka bude probírat. Ať občané řeknou, jaký na to mají názor. Já se v Boskovicích samozřejmě potkávám s různými lidmi, někteří řeknou, že je to dobré místo, jiní řeknou, že je to budova v komunistickém stylu, to jsou hlavně ti mladší. Ale ta budova by měla staticky vyhovovat, pokud by se knihovna umístila tam, myslím, že by to byla krásná budova ve středu města s lehkou dostupností. Plánovala se tam původně knihovna, depozitář pro muzeum a zázemí pro klub důchodců. To je dnes také nedostačující.

**Budete prosazovat cestu architektonické soutěže? Vnímá dnes vedení města, že je třeba nejen fyzicky řešit prostory pro knihovnu, ale je to taky šance město obohatit o kvalitní architekturu? To se vlastně týká i haly.**

To si myslím, že určitě. A pokud se zapojí vysoké školy a někdo z urbanistů, bude to jenom dobře.

### Letňák? Opravíme. Lezecká stěna? Je víc variant

**Jak to vypadá s letním kinem? Dočká se rekonstrukce? Rozpočtový výhled na letošek moc optimisticky nevypadal.**

Nevypadal, ale v rozpočtovém opatření číslo jedna je začátek rekonstrukce letního kina.

**To navrhla minulá rada a musí to schválit zastupitelstvo?**

Ano. Zhruba počítáme s tím, že bychom začali 3. října, což už bude po Husích slavnostech.  V prvé fázi bychom začali hledištěm, kde bychom vyměnili veškeré inženýrské sítě. Dnes opravdu nikdo neví, v jakém stavu to tam je a jak to bude vypadat. Na první etapu jsou připraveny zhruba tři miliony korun. Do rozpočtu na rok 2017 půjdou další peníze, aby se dodělalo kompletně hlediště. A kromě toho budeme čekat na dotaci z ministerstva kultury, kterou bychom chtěli využít na plátno a zázemí. 

**Kdy rozhodnete o tom, jestli bude na letním kině i lezecká stěna? Zatím jste ani nezveřejnili, jak dopadl statický posudek.**

Posudek je hotový, je neveřejný, dokud se s ním neseznámí rada města. Což bude asi 8. března. 

**Nebylo by dobré ale právě kvůli přípravám projektu už teď jasně vědět, jestli tam tu stěnu chceme, nebo ne? Nebo je možné to oddalovat, protože se stejně dělá hlediště a nic vás netlačí?**

Projekt na letní kino je rozložen do tří etap, a když my dnes budeme dělat hlediště, máme na to relativně čas. 

**Takže se nebudete snažit jasně říct, jestli lezeckou stěnu budete, nebo nebudete chtít?**

To je otázka toho, jak dopadl ten posudek, se kterým jsem ještě seznámen nebyl. Takže teď nejsem schopen na to odpovědět.

**A tvůj osobní názor? Chtěl bys stěnu v kině a budeš tuto variantu prosazovat?**

Já si myslím, že je to dobrý nápad, ale jsem trochu skeptický. Viděl bych to klidně i v rámci Červené zahrady. Potažmo je i varianta u centra polytechnického vzdělávání na Slovákově. Ale to je otázka pro architekta, který to bude navrhovat, na Slovákově to má výhodu, že by to bylo u školy. V letním kině je zase ta výhoda, že je to turistická a procházková zóna. Má to spoustu variant.

**Je to na Slovákově vůbec možné vzhledem k terénu? Tedy pořádně vysoká stěna?**

Centrum se bude usazovat do svahu, bylo by tam asi devět metrů.

<img src="http://i.imgur.com/3uukmdL.jpg" alt="Petr Malach" class="img-responsive img-popup" data-author="Tomáš Znamenáček">

### Sokolovna? Je potřeba vzít to do rukou

**Teď se začíná znovu mluvit o tom, že sokolové nezvládají starost o sokolovnu, což ostatně vidíme dlouhodobě. Skleník jako kulturní dům navíc Boskovicím nestačí. Jaký vývoj předpokládáš v této věci?**

Nejdříve ke skleníku a KZMB: rekonstrukce katolického domu a skleníku už taky proběhla před nějakým časem, všechno má svou životnost a sami vidíme, že to stárne. Pozitivní krok je, že budeme skleník klimatizovat, v dubnu či květnu by mělo začít ukládání klimatizace.

Podle informací, které mám, nejsou dnes Sokolové v dobré finanční kondici a mělo by se jednat o převodu pod město. Paní starostka byla na jednání, kde byla i starostka Sokola z Prahy. Za sebe můžu říct, že jsem sokolovnu vždycky bral jako takový domov kultury v Boskovicích, rekonstrukci by si zasloužila. A pokud bude možnost vzít ji pod město, bude to jenom dobře.

**Dokázalo by se dnes město sokolovny ujmout? A zajistit rekonstrukci tak, aby ten sál mohl důstojně fungovat?**

Myslím si, že určitě. Myslím, že my jako vedení města, rada, zastupitelstvo, ale i občané všichni musíme vnímat, že sokolovna je velkým kulturním stánkem a je to opravdu trochu ostuda – ne města, ale Sokolů – jak dneska vypadá. Když se na to podíváme celkově – dveře, bar, toalety – je potřeba vzít to do rukou. Otázka je, jestli by to braly Služby, nebo KZMB.

**Mluvili jsme o tom, že těch zajíců je hodně. Nová sportovní hala, nová knihovna, zrekonstruovaný letňák, reprezentativní kulturní sál v sokolovně. Kdyby sis měl tipnout – kde se bude jako první „stříhat páska“?**

Myslím, že první věcí, kterou se budeme snažit během tohoto a příštího roku udělat, bude letní kino. 

**Ta jedna etapa?**

Jedna a příští rok druhá. Letní kino si to zaslouží, je to poslední kulturní stánek, který je v takovém stavu – pokud tedy neberu sokolovnu, to je druhá věc, která si opravu zaslouží.

**Ale nejdřív to vidíš na letní kino.**

Je to zase otázka, bude se také dělat centrum polytechnického vzdělávání, které by mělo být hotové v květnu 2018. Takže těch staveb bude víc. A tento rok se budou dělat hlavně komunikace – na Rovné za 6,5 milionu, bude se dělat komunikace pro nové domy na Hrádkově. Spousta investic půjde do komunikací a do chodníků.

**Na halu je naspořeno, jinak se mluví hodně o dotacích – město je ale také minimálně zadlužené, přemýšlíte i o tom, že byste si na některý z takových velkých projektů zkrátka půjčili?**

Je to zase otázka. Na účtu máme zhruba 37 milionů na halu – a teď co s nimi. Postavíme halu, nebo uděláme knihovnu a na halu si vezmeme úvěr? Pořád čekáme, jak se situace dál vyvrbí.

**Ale úvěr tedy také zvažujete?**

Bavili jsme se o tom jen okrajově. Čekáme, jak dopadne urbanistická studie na Červenou zahradu. pak budeme vědět, kolik peněz je potřeba. MŠMT dnes nabízí různé programy na haly i na sportoviště, takže třeba travnaté hřiště by mohlo jít otočit z dotací. Variant je spousta. Je toho hodně a je potřeba to dobře uchopit. Vím, že Brno bude stavět atletickou halu za 300 milionů a mají na to jít peníze z ROPu. Takže i zde by to mělo být otevřené, je potřeba se na to podívat.

### Dělení na Sobotkovce a Haškovce mě irituje

**Pojďme ještě obecně k politice – co tě vlastně přivedlo do sociální demokracie?**

Zrovna včera jsem na to vzpomínal. Vím, že to bylo v roce 2008. Já jsem se vždycky zajímal o dění ve městě, co se děje, kdo sedí na radnici a jak to funguje. Chtěl jsem vstoupit do nějaké strany a přemýšlel jsem, do které. Říká se, že člověk chce jít za tím, kdo je nejlepší, ale já to chtěl udělat trochu jinak. Ten nejlepší nebude vždycky nejlepší, takže zkusit jít do opozice a pokoušet se to budovat a jít nahoru.

**Do politiky tě tedy přivedl hlavně zájem o komunální dění, spíš než nějaké obecnější politické názory?**

Tenkrát v tom roce 2008 určitě.

**Budeš kandidovat také v krajských volbách, není to pro tebe trochu schizofrenní situace? Pracuješ pro Bohuslava Sobotku a zároveň budeš na kandidátce, kterou vede Michal Hašek.**

Přiznám se, že to dělení, jestli je někdo sobotkovec, nebo haškovec, mě trochu irituje. Musíme do toho jít jako strana. Dnes všichni víme, jaká byla situace po volbách, ale to si musí současný pan hejtman sáhnout sám do svědomí. Jestli se na to cítí. Oni si to s panem předsedou vyříkali a musí vědět sami dva, jak na tom jsou. A pan předseda dal Michalu Haškovi jasnou podporu, takže je zbytečné se handrkovat, jestli jsou nějací sobotkovci a haškovci. Když byl pan hejtman tady v Boskovicích na návštěvě, tak jsme si k tomu také řekli svůj pocit. Já nechci, aby se na mě díval jako na sobotkovce a já na něj jako na haškovce. Berme to jako jednu stranu a hotovo.

**Může to být ale schizofrenní situace pro voliče – vždyť politika, kterou dnes reprezentují tito dva muži, je naprosto odlišná. Jak si to srovnat?**

To je asi na každém člověku zvlášť, jak to pojme. Chápu, že se asi před volbami budou objevovat videa z diskusí, kde někdo lhal – nelhal. Myslím, že je potřeba se na to podívat politicky, co všechno pan hejtman pro kraj udělal. A to si myslím, že je velký kus odvedené práce. Hasiči, sportovní kluby a další odvětví – je to spousta investic. Samozřejmě neříkám, že je to jen zásluha pana hejtmana, dívám se na kraj jako na celek. Mě překvapilo, že do sportu šlo na jižní Moravě 35 milionů, jen v Boskovicích jsme dostali přes 700 tisíc. Žádosti byly v kraji pokryty ve sto procentech.

**Ale nepodkopávají si právě tímhle tradiční strany svoji pozici a nevytvářejí prostor pro nová uskupení typu Věci veřejné nebo ANO? Když je někdo přistižen při takto evidentní lži, ale strana se od něj nedistancuje, ale řekne, že odvedl dobrou práci, a proto si ho ponechá – nevede to k tomu, že jsou lidé znechuceni z tradičních stran a volí nové projekty? Nepodřezáváte si tím větev?**

Lidé jsou s politikou celkově nespokojeni, to člověk vidí kolem sebe. Není to jenom tímto, ale celkově náladou ve společnosti. Jsou znechuceni tím, že jsou tady migranti, že se důchody zvýšily o čtyřicet korun…

**Migranti tady ale žádní nejsou.**

Ale to lidé neví. Ministr Chovanec psal na Twitteru, že za poslední rok zažádalo o azyl v Česku 9 Syřanů, 3 Iráčané – celkem asi 30 lidí. Lidem je potřeba to taky ukázat a říct, že je to tak a tak.

**Ještě k Michalu Haškovi, chápu, že to můžete zahlazovat tím, že jste velká strana, ve které jsou protichůdné názorové proudy. Ale dochází pořád k velkým excesům, při prezidentových výrocích o kalašnikovu a o tom, jak se premiéra zbavit, stál jihomoravský hejtman vedle něj. Tohle nepovažuješ za problém?**

Je pravda, že stál vedle něj, ale je to asi týden, kdy krajský výbor ČSSD udělal tiskové prohlášení, pod které se pan hejtman podepsal a které se jednoznačně postavilo za premiéra.

**Na mě to trochu působilo, že ho k tomu dotlačili, a kdyby mohl, dá od toho ruce pryč.**

Já si myslím, že by bylo nejlepší, aby si to vyříkali mezi čtyřma očima a ne to tahat mezi lidi. Chápu, že každý má na věc nějaký názor. Já jsem pana prezidenta volil, v prvním i ve druhém kole, nikdy jsem se za to nestyděl. Ale za sebe bych řekl, že by k tomu měl přistupovat tak, že Bohuslav Sobotka je jednou premiér a on je prezident a měli by se tak spolu o tom bavit.

**Ty pracuješ přímo pro premiéra, jak nepříjemné je tohle nejen pro premiéra, ale i pro jeho tým? Cítili jste se být vystaveni nějakému většímu bezpečnostnímu riziku?**

My samozřejmě máme nějakou bezpečností prověrku a musíme dodržovat nějaké zásady. Chodí nám pošta, teď nám třeba ve Vyškově přišel větší balík a nevěděli jsme, co v něm je. Musíme být opatrní, ale větší riziko necítíme. Každá návštěva premiéra se nějak vyhodnocuje, abychom věděli co a jak, s premiérem jezdí bezpečnostní tým, opatrnost je zvýšená. 

Když člověk čte těch asi 80 mejlů denně, tak mu to uvnitř občas scvakává, jak se říká, protože nikdy neví, co se stane. Třeba volal pán a řekl: V pondělí si pro tebe přijedu, buď tebe, nebo Sobotku. Takže jsem samozřejmě volal na ochrannou službu, že máme ve Vyškově takový a takový problém, kdyby se cokoliv stalo. Takže tam byla hlídka a čekala, co se bude dít. Člověk neví, může si říct, že je to nějaký blázen, ale na druhou stranu vidí, jak to dneska ve společnosti funguje.

<img src="http://i.imgur.com/uUElQtT.jpg" alt="Petr Malach" class="img-responsive img-popup" data-author="Tomáš Znamenáček">

**Zpátky ke kraji – jsou i věcné a konkrétní problémy – neselhalo Haškovo vedení kraje při přípravě Zásad územního rozvoje? Není tohle opravdu velký problém a zásadní pochybení?**

Myslím, že to nepadá jen na hejtmana. Nemůže být u všeho. A tohle je složité, dnes se připravují žaloby, figurují v tom některé firmy. To si musí vyřešit oni.

**Ale politickou zodpovědnost za to přece nese vedení kraje, ne?**

Nevím. Přiznám se, že nevím.

**Věříte si do krajských voleb? Můžete uhájit třetí období?**

Já jsem v těchto věcech vždycky spíš opatrnější.

**Nejdete do toho jako favorit?**

Já si myslím, že nikdy do toho člověk nejde jako favorit. Vždycky se může stát něco, co nás srazí, poškodí. Jako favorité jsme šli do parlamentních voleb v roce 2013, a neudělali jsme takový výsledek, jaký jsme si představovali. Nikdy člověk nemůže jít do voleb jako favorit, vždycky je lepší zůstat na zemi a raději nepočítat s něčím velkým.

**Jak velký problém by to bylo pro město, kdybyste ztratili stranickou oporu ve vedení kraje?**

Myslím, že by to problém nebyl. Politika se dělá odspodu. Prvotní je politická základna, ta je důležitá pro všechna politická uskupení, ta jim umožní vybrat si z lidí a posunout je nahoru.

**Dobře, ale při řešení nějakých konkrétních problémů, shánění dotací – na kraji se přerozděluje hodně peněz – nebyl by to problém, kdybyste neměli spolustraníky ve vedení kraje?**

Já si myslím, že ne, je to o lidech. Buďto zvednout telefon, nebo tam zajet. Pokud mám dát příklad ze svého ranku, teď zrovna řešíme dotace pro sportovní kluby, do 25. února to má být odevzdané. U dotačního titulu jsou napsaní tři lidé, kteří nejsou straníci, jsou to zaměstnanci kraje, a komunikace je na perfektní úrovni. Komunikují s nimi přímo kluby, ve všem jim poradí, vím, že kluby jsou nadšeny.

**Dovedeš si představit, že bys po krajských volbách měl nějakou funkci na kraji? Při tom, co děláš v Boskovicích a pro premiéra? Nebo do toho jdeš s tím, že chceš být maximálně krajský zastupitel?**

Určitě řadový zastupitel. Já jsem nikdy nechtěl být ten, kdo sedí jedním zadkem na více židlích. Je potřeba věnovat se práci tady na radnici a ve Vyškově. Nastavil jsem si to tak, že pondělky a čtvrtky řeším Vyškov a Prahu, úterky, středy a pátky řeším Boskovice. To mi maximálně vyhovuje. Nabalovat na to něco dalšího by nebylo dobré vůči lidem, ale ani pro mě. Chci ty práce dělat pořádně. Jak začne člověk nabalovat funkce, je to špatně.