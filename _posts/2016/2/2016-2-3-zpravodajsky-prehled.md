---
title: Zpravodajský přehled za leden
author: Tomáš Trumpeš
cover-photo: https://i.ohlasy.info/DtSQS8P.jpg
excerpt: Výběr nejdůležitější událostí minulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.
category: zpravodajství
---

Vedení města zařadilo letos do rozpočtu [o šest milionů více na dopravu](/clanky/2016/01/opravy-chodniku.html). Jaké město ale chceme obývat? [Město plné aut, nebo lidí?](/clanky/2016/01/doprava-ve-meste.html)

V Boskovicích začal platit [zákaz podomního prodeje](/clanky/2016/01/podomni-prodej.html). A platí nejen zde. Stejně tak vstoupil v platnost zákaz hazardu – automatům budou povolenky dobíhat postupně.

[Knihovna stále čeká](/clanky/2016/01/knihovna-v-bode-nula.html) na důstojné řešení svého prostorového zázemí. [Nalezne je v ZZN](/clanky/2016/01/budova-zzn.html), kde dnes sídlí Mountfield a nábytek Idyla? Nebo by bylo lepší budovu zbourat?

[Grantový systém se letos otevřel kromě neziskovek i jednotlivcům](/clanky/2016/01/grantovy-system.html). Celkem se v grantovém systému rozdělí 850 tisíc. Podle prvních informací se v oblasti určené na podporu akcí sešlo žádostí na mnohem více peněz, než je 510 tisíc, které město pro pořadatele akcí vyhradilo.

Na společnost AKAM, která vlastní boskovickou solární elektrárnu, podala boskovická radnice insolvenční návrh a chce tak poslat AKAM do úpadku. Peníze, které je Boskovicím elektrárna dlužná, město [nejspíš stejně neuvidí](/clanky/2016/01/solarni-insolvence.html).

Radnice musela [odtajnit zápisy z jednání s majiteli pozemků](/clanky/2016/01/pozemky-cervenka.html) v Červené zahradě. Vedení města rovněž [čelí trestnímu oznámení](/clanky/2016/01/cervenka-trestni-oznameni.html) kvůli nákupu pozemku a Dvořáčkova mlýna. Při řešení pozemků v Červené zahradě zůstává zatím trochu stranou [nejasná budoucnost tenisových kurtů](/clanky/2016/02/cervenka-kurty.html).

Aby těch žalob nebylo málo, podal jednu i bývalý ministr a takzvaně odejitý náměstek boskovické nemocnice Tomáš Julínek. Svou výpověď totiž [považuje za účelovou](http://blanensky.denik.cz/zpravy_region/byvaly-namestek-boskovicke-nemocnice-julinek-podava-zalobu-20160125.html).

Celkem pět lidí [odsoudil Okresní soud Blansko](http://zrcadlo.net/clanky/Soud-poslal-uplatneho-urednika-z-Boskovic-na-ctyri-roky-za-mrize-2491/) v kauze uplácení na boskovické radnici. Úředník Filip Kincl má jít do vězení na 4 roky.

Novou [možnost získat peníze na opravu domů](/clanky/2016/01/pamatkova-zona.html) v Městské památkové zóně získali i ti, jejichž domy nejsou památkově chráněny.

Ve čtvrtek 10. března od 16 hodin se bude konat setkání vedení města s veřejností v zámeckém skleníku. Témata setkání budou: situace v dopravě; umístění komunitního centra s knihovnou, klubem seniorů, literární kavárnou; údržba památek a objektů v Městské památkové zóně; audit Familyfriendlycommunity.

Jména kandidátů v letošních senátních volbách v našem obvodu přibývají: Ivo Polák (ČSSD), Jaromíra Vítková (KDU-ČSL), Mária Koudelová (KSČM), Jan Machač (ODS), Jan Míšenský (ANO), Jozef Regec (Strana soukromníků). Čekáme, zda přibudou další. V roce 2010 bylo kandidátů deset.

V Boskovicích byli [vyhlášeni nejlepší fotbalisté](http://boskovice.cz/v-boskovicich-byli-vyhlaseni-nejlepsi-fotbaliste/d-27468/p1=1019), v Letovicích [nejlepší sportovci](http://boskovice.cz/sportovec-okresu-blansko-za-rok-2015/d-27466/p1=1019).

Vypadá to, že o takzvanou [kotlíkovou dotaci](http://boskovice.cz/o-kotlikovou-dotaci-bude-asi-velky-zajem/d-27372/p1=1019), která má pomoci snížit emise z lokálního vytápění, bude velký zájem.

Některé boskovické domácnosti se potýkaly s [výpadky televizního signálu](http://blanensky.denik.cz/zpravy_region/boskovicti-maji-potize-s-rusenim-televizniho-signalu-20160108.html).

V Olešnici [řeší hluk ze sněžných děl](http://blanensky.denik.cz/zpravy_region/poruseni-limitu-v-olesnickem-skiarealu-hygienici-merili-hluk-ze-sneznych-del-20160130.html) z místního lyžařského areálu. V minulosti hluk významně překračoval hygienické limity, po zakoupení nových děl, která zčásti nahradila ta původní, mělo dojít ke zlepšení. [Potichu ale nová děla opravdu nesněží](https://www.youtube.com/watch?v=4llZQVsaJRg).

Kunštát čeká na výsledky daňové kontroly kvůli problematické obnově Panské zahrady. [Opozice volá po rezignaci starosty Zdeňka Wettera](http://blanensky.denik.cz/zpravy_region/obnova-panske-zahrady-v-kunstate-pod-starostou-mesta-se-nejspis-zatrese-kreslo-20160125.html). 

[Tříkrálová sbírka překonala rekord](http://blanensky.denik.cz/zpravy_region/rekord-trikralova-sbirka-vynesla-skoro-dva-miliony-20160118.html) a vydělala na Blanensku skoro dva miliony korun.

Zámek v Borotíně se rekonstruuje a ještě letos by tam měl [začít fungovat dům sociálních služeb](http://blanensky.denik.cz/zpravy_region/v-borotinskem-zamku-budou-pecovat-o-stare-lidi-uz-letos-20160113.html).

Nového majitele mají [bývalé lázně ve Velké Roudce](http://blanensky.denik.cz/zpravy_region/byvale-lazne-ve-velke-roudce-po-letech-oziji-maji-noveho-majitele-20160107.html). Měly by sloužit pro rekreaci.

[Ohlasy oslavily první narozeniny](/clanky/2016/02/rok-ohlasu.html).
