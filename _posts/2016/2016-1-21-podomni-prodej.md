---
title: Kde všude je zakázaný podomní prodej? Polovinu obyvatel Boskovicka před ním chrání vyhláška
cover-photo: http://i.imgur.com/cxvoklYl.jpg
category: zpravodajství
author: Marek Osouch
---

*Chodit od domu k domu, zvonit na zvonky a snažit se vnutit lidem svoje zboží, které nemusí být pokaždé skutečně výhodné. Tak také může vypadat podomní prodej. Proti nekalým praktikám prodejců a na ochranu svých obyvatel začaly před třemi lety přijímat obce a města vyhlášky, přesněji tržní řády, které podomní a pochůzkový prodej na území obce zakazují. Od roku 2013 takovou vyhlášku přijalo na Boskovicku 24 obcí, z nichž velká část tak učinila v loňském roce. Byly mezi nimi i Boskovice.*

<img src="http://i.imgur.com/cxvoklY.jpg" alt="cedulka zákazu podomního prodeje v Lysicích" class="img-responsive img-popup" data-author="Martin Strachoň">

V Boskovicích začal zákaz podomního prodeje platit s prvním lednem letošního roku. Hlavní důvodem zákazu je ochránit především starší občany, kteří mohou nátlakům ze strany prodejců snadněji podlehnout. Do konce března ještě mají být na všech příjezdech do města cedule oznamující, že je ve městě podomní a pochůzkový prodej zakázán. Každý by tak měl být podle starostky Hany Nedomové o zákazu informován. Jestli nařízení bude mít skutečně dobré výsledky, se teprve ukáže. Podomní prodejci často totiž můžou z města zmizet dříve, než k nim přijede městská policie.

„Než se celá záležitost dostane do fáze postihu, jsou podomní, případně pochůzkoví obchodníci pryč. Hrozí tedy vydání právního předpisu, který bude mít maximálně výstražný charakter,“ upozorňovali úředníci za minulé koalice, jaké slabiny vyhláška bude mít. Současní radní se rozhodli, že i výstraha je lepší než nic.

Někteří obyvatelé Boskovic a okolních obcí zažili koncem loňského roku negativní zkušenost s podvodníky, kteří se vydávali za pracovníky vodáren a lidem říkali, že měří průtok vody v kohoutcích. Za svou práci chtěli od lidí následně zaplatit. „Naši zaměstnanci žádná podobná měření neprovádějí, navíc jsou všichni schopni prokázat se v případě návštěvy domácností nebo dalších odběratelů průkazy naší společnosti,“ reagovala na praktiky podvodníků mluvčí Vodárenské akciové společnosti Iva Šebková.

Na první pohled by se mohlo zdát, že 24 obcí, kde mají zákaz, musí být většina z těch, které spadají pod Boskovice. Není tomu ovšem tak. Rozšířená působnost boskovického úřadu obsluhuje celkem 73 obcí.

[Zde je k nahlédnutí mapa](https://www.google.com/maps/d/viewer?mid=zvNXqmU1JYlM.kF6Jh3ogFMbI), na které je u každé obce zmíněno, zda přijala nebo nepřijala vyhlášku. U většiny obcí, kde není vyhláška, je také důvod, proč vyhlášku nemají. Tam, kde ji mají, je zmíněn rok přijetí vyhlášky. Následující mapa zobrazuje jednotlivé katastry obcí Boskovicka. Červeně jsou vyznačené obce se zákazem, zeleně obce bez něj:

<img src="http://i.imgur.com/tPlOfPf.png" alt="mapa zákazu podomního prodeje na Boskovicku" class="img-responsive img-popup img-framed" data-author="Tomáš Znamenáček">

Obce, kde vyhláška není, jsou ovšem převážně malé, žije v nich pár desítek nebo stovek obyvatel. Podle výpovědí starostů u nich vyhláška není potřeba, prodejci k nim do obcí ani nejezdí, z obyvatel si nikdo nestěžoval a na případný pohyb prodejců upozorní rozhlasem. „My jsme rozlehlá, ale zároveň malinká obec. Pro cizince je to ztracený kraj,“ vysvětlila Aura Kučerová, starostka nejmenší obce na Boskovicku Lhoty u Olešnice, kde trvale žije 35 obyvatel.

Města severní části blanenského okresu, což jsou Boskovice, Kunštát, Letovice, Velké Opatovice a Olešnice, vyhlášku zakazující podomní prodej mají. Součtem počtu obyvatel těchto měst se dostaneme na číslo více než 26 tisíc. Celkový počet obyvatel Boskovicka je zhruba 51 tisíc, takže před podomními prodejci je chráněna většina obyvatel a časem se nejspíš bude postupně zvyšovat, protože i další obce vyhlášku chystají.

Mezi takovými obcemi, kde vyhláška s velkou pravděpodobností začne ještě do poloviny roku platit, jsou Jabloňany. „Vyhlášku připravujeme ke schválení. Myslím, že by mohla platit ještě v prvním čtvrtletí letošního roku,“ uvedl starosta Jabloňan Roman Plch. Připravenou vyhlášku mají také na Suchém. Tam jen čekají, až budou mít usnášeníschopné zastupitelstvo, které ji přijme. V Chrudichromech, Ústupu, Kunčině Vsi, Bedřichově a Velenově ji chystají nebo alespoň plánují o vyhlášce diskutovat. Od příštího roku tak určitě bude mapa červenější než teď. Jen v roce 2015 přijalo na Boskovicku vyhlášku čtrnáct obcí.

