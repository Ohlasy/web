---
title: Lezecká stěna v letním kině s největší pravděpodobností nebude
author: Tomáš Trumpeš
cover-photo: http://i.imgur.com/IEhO7eWl.jpg
category: zpravodajství
tags: investice, letní kino, lezecká stěna, sport
---

*Výsledek [statického posudku](http://data.ohlasy.info/statika-stena.pdf), který si město nechalo zpracovat, znamená s nejvyšší pravděpodobností konec myšlenky vybudovat na zadní straně projekční stěny boskovického letního kina lezeckou stěnu. Posudek říká, že stěnu by musela nést samostatná konstrukce. Její vybudování by přišlo na více než 3 miliony a navíc by zkomplikovalo aktuální projekt, který v prostoru za plátnem počítá s výstavbou zázemí pro kulturní akce.*

<img src="http://i.imgur.com/IEhO7eW.jpg" alt="výhled z plátna letního kina" class="img-responsive img-popup" data-author="Tomáš Znamenáček">

„Statický posudek prokázal, že současná ocelová konstrukce pro zatížení lezeckou stěnou nevyhoví a pro její realizaci bude nezbytné provést novou samostatnou konstrukci nezávislou na konstrukci promítací stěny,“ odcitoval na tiskové konferenci z posudku místostarosta Petr Malach. Městská rada zatím o záměru nerozhodla, ale posudek postoupila do komisí, načež se problematikou bude znovu zabývat. I tak je víceméně jasné, že pro záměr je to konečná.

„Letní kino už má po životnosti, takže není tak stabilní, jak bychom si představovali. A pokud by se sem umisťovala nová konstrukce, muselo by se udělat širší rozpětí. Teď se bavíme o třech milionech nákladů na kostrukci, ale další náklady by znamenalo předělání projektu na zázemí, do kterého by to zasáhlo. Podívají se na to komise, ale já sám za sebe si myslím, že je to určitě nesmysl,“ vyjádřil se na rovinu místostarosta. Uhnout s vybudováním zázemí kvůli konstrukci dál do prostoru kolem letního kina navíc není možné z důvodu územního plánu, který stavbu umožňuje pouze přímo pod promítací stěnou.

Podobně jako Petr Malach vidí celou situaci jako definitivní stopku pro záměr i Tomáš Znamenáček, který se na prosazování a přípravě celého projektu podílel. Svůj postoj a zkušenost shnuje v následujícím krátkém rozhovoru.

### „Stěna by byla krásným bonusem celého areálu, ale chápu, že není prioritní.“

**Znamená pro tebe výsledek statického posudku konec myšlenky vybudovat lezeckou stěnu v letním kině?**

Velmi pravděpodobně ano. Stávající nosnou konstrukci jsem od začátku bral jako jednu z velkých výhod letního kina – jeden z hlavních důvodů, proč stěnu umístit zrovna do něj. Pořád si myslím, že by lezecká stěna letnímu kinu moc slušela, ale asi není reálné, abychom kvůli ní nákladně rekonstruovali celé plátno. Stěna by byla krásným bonusem celého areálu, ale chápu, že není prioritní. Ještě je možnost přidat zezadu k plátnu samostatnou nosnou konstrukci, ale to už je na můj vkus moc složité, silové řešení.

**Budete usilovat a nějak se aktivně podílet na hledání jiné lokality?**

O žádné vyloženě dobré lokalitě momentálně nevím. Červená zahrada je ve hvězdách, lezecká stěna v díře na Slovákově by zřejmě byla hodně nízká. Ale lezení pořád považuju za bezvadný pohyb a dobrý sport do města, takže kdyby město v budoucnu o lezecké stěně kdekoliv uvažovalo, určitě rád pomůžu. Nevyužitých štítových stěn je ve městě dost :–)

**Jakou zkušenost si z celé akce „snaha prosadit lezeckou stěnu v letňáku“ odnášíš?**

Samotný negativní výsledek neberu nijak úkorně. Úplně chápu, že z deseti dobrých nápadů to do úspěšného konce dotáhne třeba jen jeden. Ale pokud nám trvá tři roky zjistit, že tenhle to nebyl, je to hrozně neefektivní. Protože abychom přišli na ten jeden správný, musíme vyzkoušet všech deset – a to bychom měli třicet let úsilí na jeden úspěšný projekt.

Přál bych si, aby město bylo příště v takových případech otevřenější. Aby člověk nemusel donekonečna leštit kliky a všem od nuly vysvětlovat, co chce a proč je to dobrý nápad. Aby město projekt, pokud má hlavu a patu, včas nějak oficiálně vzalo na vědomí a v rozumné době posoudilo jeho proveditelnost a rozhodlo o něm.