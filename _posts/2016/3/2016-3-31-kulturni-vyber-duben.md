---
title: Gianniho kulturní výběr na duben
cover-photo: http://i.imgur.com/yGvWZaYl.jpg
author: Jan Bařinka
category: zpravodajství
tags: kultura
---

*Růže pro Algernon v hlavní roli s Janem Potměšilem, koncerty věnované Zuzaně Navarové nebo Suchému a Šlitrovi, přehlídka westernových filmů, spousta dalších koncertů, divadel, výstav a besed – z toho všeho si můžou zájemci o kulturní dění v našem regionu v dubnu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout, a ohlíží se i za měsícem uplynulým.*

<img src="http://i.imgur.com/yGvWZaY.jpg" alt="Martin Krajíček a Juraj Valenčík" class="img-responsive img-popup" data-author="Tomáš Znamenáček">

### Hudba

Hned v první dubnový den můžeme volit mezi dvěma koncerty. V boskovickém zámeckém skleníku se odehraje Počta Zuzaně Navarové, na jejíž písně zavzpomínáme díky kapele v čele se zpěvačkou Kateřinou Reichovou; jako předskokana uslyšíme indie-folkového písničkáře Filipa Drlíka. Do hudebního kubu Sklepy v týž den přijede italská rocková kapela The Daggers. Na Sklepech se koná další koncert hned v sobotu 2. dubna, těšit se můžeme na lokální kapely B-Nicol a Hluboké bezvědomí a také 4Dogs z Valašského Meziříčí.

Jazzoví posluchači, kteří si v březnu nechali ujít letovické vystoupení kapely Voila!, mají další možnost ve středu 13. dubna v boskovickém zámeckém skleníku. Na stejném místě o týden později, tedy ve středu 20. dubna, zahraje původem slovinský zpěvák a kytarista Paul Batto, od kterého můžeme kromě jazzu čekat i blues nebo gospel.

Vyznavači tvrdší rockové hudby s prvky metalu nebo hardcoru mají možnost v pátek 15. dubna v hudebním klubu Sklepy navštívit koncert valašskomeziříčských kapel Secrets of Separation a Artificial Life. Příznivci elektronické taneční hudby si určitě nenechají ujít tradiční Suck My Disc, taktéž na Sklepech, a to v pátek 29. dubna.

Pro posluchače, kteří mají raději hudbu klasickou, se v dubnu také najde hned několik příležitostí, kam zajít. V úterý 5. dubna se v sále boskovické ZUŠ odehraje koncert žáků brněnské konzervatoře, v pátek 8. dubna na stejném místě představí svůj recitál houslistka Natálie Kulina. V kulturním domě v Letovicích se ve středu 20. dubna dočkáme recitálu klavírního, vystoupí zde totiž ruská klavíristka Olga Punko. Jejím hostem bude vítěz klavírní soutěže Amadeus Radek Bagár.

V nadcházejícím měsíci budeme moci zavzpomínat nejen na Zuzanu Navarovou, ale také na Jiřího Suchého a Jiřího Šlitra, a to v pátek 8. dubna v letovické Galerii Domino, kde skupina Šnek a spol. představí pásmo jejich písní v programu s názvem Vyvěste fangle!.

Velmi zajímavý koncert se bude konat ve středu 27. dubna v boskovické synagoze. Mandolinista Martin Krajíček a jeho spoluhráči kontrabasista Juraj Valenčík a houslista Juraj Stieranka připravili večer s názvem Mandolína Martina Krajíčka napříč žánry a světadíly, kde kromě autorských skladeb zazní improvizace na folklórní hudbu moravskou a slovenskou, ale také brazilský styl choro nebo jazzové standardy.

### Divadlo

V měsíci dubnu se v našem regionu odehraje nebývalé množství divadelních představení různých žánrů. V neděli 3. dubna se v boskovické sokolovně představí Ochotnické divadlo Boskovice s komedií Blbec k večeři. V pátek 8. dubna v zámeckém skleníku se boskovický improvizační tým Lísky utká s brněnským týmem Džem, zápas odpíská rozhodčí Sir z Pardubic. V pátek 15. dubna si můžeme do skleníku zajít na tragikomický příběh Neila Simona Drobečky z perníku, kde se představí Thálií oceněná Simona Stašová.

Opravdu velkou událostí bude v pátek 15. dubna v Letovicích úspěšné představení spolku Kašpar podle slavného románu Daniela Keyese s názvem Růže pro Algernon. V hlavní roli hraje Jan Potměšil a představení se od své premiéry dočkalo již více než 750 repríz. Představení se koná v kulturním domě. V pátek 29. dubna se na stejném místě odehraje divadelní detektivka Agathy Christie Past na myši v podání divadelního spolku Nahoď Vranová.

V pátek 8. dubna a v sobotu 23. dubna v sále velkoopatovického kina divadelní spolek TeaTrum Velké Opatovice reprízuje své představení Rodina je základ státu. Tuto inscenaci budeme mít možnost vidět také v rámci 5. ročníku soutěžní přehlídky amatérských divadelních souborů v kulturním domě ve Vanovicích, a to v sobotu 16. dubna. Na stejném místě v rámci této přehlídky zahraje Divadýlko Jásinov v sobotu 9. dubna představení s názvem Spadla do propasti aneb Jak to bylo s macechou a v sobotu 23. dubna ještě několik dní před letovickou reprízou budeme moci vidět Past na myši od Nahoď Vranová.

Měsíc duben konečně nabízí i dvě představení pro děti. V pátek 8. dubna přijede do letovického kulturního domu oblíbený herec a mim Michal Nesvadba s představením Michalovi mazlíčci, v neděli 17. dubna olomoucké Divadlo Tramtárie zahraje sci-fi pohádku s názvem Pohádky z mléčné dráhy.

### Výstavy, přednášky, besedy

V sobotu 2. dubna bude v Galerii Otakara Kubína slavnostně zahájena výstava obrazů Lenky Martincové-Červencové s názvem Čtyři strany čáry. V rámci kulturního programu zazní abstraktní poezie vycházející z reflexe vystavovaných děl.

V pondělí 4. dubna můžeme v rámci setkání s hostem Stanislavem Janků zavzpomínat na boskovického rodáka kardinála Tomáše Špidlíka. V pátek 8. dubna máme možnost zajít do Galerie Otakara Kubína na Setkání s Milošem Štědroněm a hudbou a v pondělí 11. dubna se můžeme vydat do boskovického kina na cestovatelskou besedu Zděňka Špíška s názvem Kostarika – ztracený ráj.

V sobotu 16. dubna v boskovickém muzeu proběhne vernisáž výstavy Historie a současnost hasičstva, připravená Muzeem regionu Boskovicka a Okresním sdružením hasičů Blansko. Výstava představí ukázky hasičské výzbroje, uniforem, nášivek a techniky. K vidění budou také historické prapory jednotlivých sborů dobrovolných hasičů okresu Blansko.

### Film

Naprosto ojedinělou přehlídku westernových filmů nabízí v měsíci dubnu program Kina Panorama. Od nejnovějšího opusu Quentina Tarantina Osm hrozných, přes revizionistický film bratří Coenů Opravdová kuráž, až ke klasikám, jako jsou Poklad na Sierra Madre, Sedm statečných nebo Rio Bravo. Zajímavostí je také zařazení stylové westernové hříčky boskovického filmaře Michala Grigy s názvem Hodný, zlý a hadrový. Přehlídka se koná o víkendu 8.–10. dubna. Kromě westernů stojí jistě za zmínku také Dny evropského filmu, s ozvěnami tohoto festivalu se můžeme setkat v pondělí 18. a úterý 19. dubna.

### Ohlédnutí za březnem

Největším březnovým kulturním zážitkem bylo pro mě bezpochyby představení Jako motýl ve tvé dlani, ve kterém spojil své síly výrazový tanečník Thomas Mettler s hudebním doprovodem manželů Havlových. S výrazovým tancem nemám žádnou zkušenost, přesto, a nebo právě proto, na mě celá inscenace působila silným a hlavně uvolňujícím dojmem. Povedená byla také výstava Pavla Macka v Galerii Otakara Kubína s výborným úvodním slovem Víta Ondráčka nebo koncert skupiny Veka v klubu Sklepy. Můj velký obdiv patří i DJské crew Mindicted za uspořádání třetího dílu elektronické party Neurology na Turbíně.
