---
title: Gianniho kulturní výběr na březen
cover-photo: http://i.ohlasy.info/BizlkaIl.jpg
author: Jan Bařinka
category: zpravodajství
tags: kultura
---

*Koncerty Petera Lipy, Petry Janů nebo Vladivojska, elektronická párty Neurology, výstavy Pavla Macka nebo Stanislava Havlíka, množství divadel, besed i kvalitních filmů, to všechno jsou tentokrát pouze střípky nebývale bohatého březnového kulturního programu v našem regionu. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Letošní březen nabízí v našem regionu velmi pestrý hudební program, na své si přijdou příznivci klasické hudby, jazzu, rocku, folku, alternativy i elektroniky.

Ve středu 2. března se v boskovickém zámeckém skleníku představí polsko-americké jazzové Mika-Parker-Parker Trio, v jazzovém duchu se ponese i koncert slovenského zpěváka a skladatele Petera Lipy ve čtvrtek 29. března tamtéž. Jazzu se dočkáme i v Letovicích, kde v pátek 4. března v koncertním sále ZUŠ vystoupí hudební uskupení VOILA!, které ve své tvorbě kromě jazzu využívá prvky chansonu, swingu, reggae, twistu, popu i hip-hopu.

Ve středu 9. března se můžeme ve skleníku těšit na Sedláčkovo kvarteto, které přednese skladby Vladimíra Franze, Bohuslava Martinů a Wolfganga Amadea Mozarta. Ve středu 16. března v kulturním domě v Letovicích vystoupí komorní soubor Camerata Brunae s hostem tenor-barytonistou Martino Hammerle-Bortolottim.

V hudebním klubu Sklepy se 5. března odehraje rockový koncert kapel Rantle Bucket, Black Mercury a The Complication, 12. března zde vystoupí písničkář Pokáč a lokální dívčí folkové trio Veka, v pátek 18. března pak na Sklepy přijede kapela Vladivojsko v čele se svébytnou zpěvačkou a umělkyní jménem Vladivojna La Chia.

V sobotu 12. března budeme v zámeckém skleníku svědky zajímavého spojení hudby manželů Havlových a výrazového tance a pantomimy švýcarského tanečníka Thomase Mettlera v představení s názvem Jako motýl ve tvé dlani. Ve folkovém duchu se na stejném místě ve středu 23. března odehraje tradiční akce s názvem Open Mic. Kulturní dům v Letovicích bude v pátek 11. března hostit koncert stálice české hudební scény Petry Janů se skupinou Amsterdam.

Velkou událostí pro příznivce elektronické taneční hudby bude v pátek 25. března na boskovické Turbíně třetí vydání akce s názvem Neurology, pořádající Mindicted Crew tentokrát jako hlavní hvězdu pozvali DJe a producenta, který si říká A-Cray. Jako další DJs vystoupí Eski z Basstronic Control Crew a samozřejmě i členové pořádajících Mindicted.
 
### Výstavy

Nadcházející měsíc nezůstává pozadu ani co se týče zajímavých výstav. V sobotu 5. března bude v Galerii Otakara Kubína zahájena výstava dřevorytů Pavla Macka s názvem Xylografie. Úvodní slovo pronese kunštátský výtvarník Vít Ondráček, na klavír zahraje Kristýna Znamenáčková. Výstava potrvá do neděle 27. března.

Hned tři výstavy nás v březnu čekají v Letovicích. V pátek 4. března proběhne vernisáž výstavy pastelů a kreseb Jaroslava Rajlicha v Galerii Domino, v pátek 18. března bude zahájena výstava obrazů Stanislava Havlíka v Galerii Pex. Od stejného data bude možné v čítárně letovické knihovny navštívit výstavu českých komiksů s názvem Komiks nejen v komiksu.
 
### Divadlo

Ve čtvrtek 3. března se v kulturním domě v Letovicích bude konat divadelní představení Do ložnice vstupujte „jednotlivě“ v podání Divadelní společnosti Háta, vstupenky jsou však už v tuto chvíli vyprodány. Na divadlo si můžeme zajít i v neděli 6. března do kulturního domu v Cetkovicích, divadelní soubor z Jásinova zahraje představení s názvem Spadla do propasti.

V pátek 11. března se v obecním domě ve Skalici nad Svitavou se svým improzápasem představí boskovický improvizační tým Lísky, v sobotu 12. března se v kině ve Velkých Opatovicích odehraje představení Rodina je základ státu v podání DS teaTrum Velké Opatovice.

V úterý 29. března v boskovickém zámeckém skleníku budeme mít příležitost se ve formě populárního scénického čtení Lukáše Hejlíka a Alana Novotného seznámit s bestsellerem Tomáše Sedláčka Ekonomie dobra a zla.
 
### Přednášky, besedy, setkání

Ve středu 9. března si v Muzeu Boskovicka vyslechneme přednášku ke 100. výročí úmrtí spisovatelky Marie Ebner-Eschenbach, přednášet bude PhDr. Eleonora Jeřábková. V pátek 11. března se v Galerii Otakara Kubína opět dočkáme tradičního Setkání s Milošem Štědroněm a hudbou, v úterý 15. března se v kulturním domě v Letovicích můžeme setkat se spisovatelem Vlastimilem Vondruškou.

Ve středu 16. března se v sále kulturního domu v Letovicích bude křtít publikace Letovice 1936–2016, ve čtvrtek 17. března se v zámeckém sále ve Velkých Opatovicích bude konat beseda s Karlem Kocůrkem na téma Indiáni prérií a národní parky USA.

V pondělí 21. března se v boskovickém kině představí průkopník extrémní cyklistiky Jan Kopka s přednáškou s názvem Laponsko – na kole za polární září. V úterý 22. března se v kulturním domě v Letovicích můžeme těšit na talk show Iva Šmoldase.
 
### Film

V sobotu 5. března se v boskovickém kině bude promítat film Alejandra Gonzáleze Iñárritu Revenant: Zmrtvýchvstání v hlavní roli s Oscarem oceněným Leonardem DiCapriem. O den později se můžeme těšit na nový film bratří Coenů s názvem Ave Caesar.
Ve čtvrtek 10. března boskovické kino v rámci Světového dne Tibetu pořádá akci s názvem Festival pro Tibet, těšit se můžeme na filmy Útěk přes Himaláj a Z nomáda nikým.

Filmový klub v březnu nabízí osvědčené tituly, ve čtvrtek 17. března nás čeká Felliniho filmový opus Osm a půl, ve čtvrtek 31. března pak mafiánská klasika Kmotr režiséra Francise Forda Coppoly.
