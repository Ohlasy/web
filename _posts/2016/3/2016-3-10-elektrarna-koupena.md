---
title: Velcí čeští solárníci chtějí zprovoznit boskovickou elektrárnu
cover-photo: https://i.ohlasy.info/VYIykTH.jpg
category: zpravodajství
author: Marek Osouch
tags:
    - solární elektrárna
---

*Boskovická solární elektrárna má nového majitele. Panely a další zařízení v dražbě odkoupila za osm a půl milionu společnost Solar Global, která vlastní dalších více než deset solárních elektráren v České republice. Panely v Boskovicích chce firma nadále provozovat, čemuž se boskovická radnice nebrání.*

{% photo src="https://i.ohlasy.info/VYIykTH.jpg" author="Tomáš Znamenáček" %}

„Vím, že firma Solar Global elektrárnu získala. Oslovila nás a máme předběžně domluvenou první schůzku. Oni si teprve budou zjišťovat, zda jsou všechny podklady k elektrárně v pořádku. Pokud budou, můžeme se bavit o další možnosti pronájmu. Vše je ale ještě daleko,“ uvedla starostka Boskovic Hana Nedomová (ČSSD). Boskovická elektrárna by tak mohla znovu „ožít“ a být zdrojem peněz pro městskou pokladnu. Pokud naopak podle starostky firma všechny potřebné dokumenty k provozu mít nebude, panely z pole zmizí. [Zmizet už přitom měly do poloviny loňského října, nic se ale nestalo](/clanky/2015/08/solary-po-vypovedi.html).

Solárníci jednoznačně chtějí, aby panely v průmyslové zóně Boskovic znovu vyráběly elektřinu. „Máme zájem elektrárnu dále provozovat. Čekají nás jednání s městem, kde budeme mluvit o možnostech a podmínkách pronájmu pozemků, na kterých elektrárna stojí,“ uvedl předseda představenstva firmy Solar Global Vítězslav Skopal a dodal, že nájemné nemůže být v takové výši, jaké bylo v době, kdy na solární elektrárny byla velká státní podpora. Původně domluvené nájemné z roku 2009 s bývalým provozovatelem panelů firmou AKAM Bosko bylo 2,34 milionu korun ročně.

Už koncem letošního ledna přišla na boskovickou radnici od zmíněných solárníků nabídka na odkup pohledávky, kterou má město vůči firmě AKAM Bosko [kvůli neplacenému nájmu za užívání městských pozemků](/clanky/2015/04/solarni-elektrarna.html). Solar Global byl ochoten ji odkoupit za 60 procent její hodnoty. Než ovšem došlo k dalšímu jednání, zda by město bylo ochotno pohledávku prodat, ozvali se solárníci znovu, že si nabídku rozmysleli. „S přihlédnutím ke stávajícímu vývoji věcí kolem společnosti AKAM Bosko, zejména vzhledem ke skutečnosti, že soud předběžným opatřením povolil pokračování exekuce s podmínkou vypořádání města, nejsou schopni nabídku na odkoupení pohledávky realizovat,“ stojí v zápisu z jednání rady z konce letošního ledna. Exekucí se elektrárna dostala do dražby, kde ji firma Solar Global koupila.

Solar Global je pátým největším provozovatelem fotovoltaických elektráren v České republice a dále se chce rozrůstat. Převážně na jižní Moravě provozuje solární parky o celkovém výkonu 25 megawattů. Její společnost FVK Global Service je dvojkou na tuzemském trhu a stará se o více než sto megawattů elektráren, jak [píše server E15](http://zpravy.e15.cz/byznys/prumysl-a-energetika/solar-global-zacal-kupovat-solarni-elektrarny-do-pulroku-chce-15-megawattu-1251668). Podle poslední zveřejněné účetní uzávěrky k 30. září 2014 činil zisk Solar Global za devět měsíců téhož roku více než 76 milionů korun.

Do listopadu 2014 patřila pod firmu Solar Global také firma FVE 9 s.r.o., která byla na seznamu solárních elektráren nejvyššího státního zástupce, u nichž měl podezření na pochybné a rychlé vydání licence, a chtěl je proto zrušit. Podobně na seznamu figurovala i firma AKAM Bosko, které [krajský soud zrušil licenci loni v květnu](/clanky/2015/05/akam-bez-licence.html). Firma FVE 9 s.r.o. v listopadu 2014 zanikla, podle informací ze Solar Global se sloučila s jinou firmou. Ke zrušení licence rozhodnutím soudu tedy nedošlo, ale už dříve zanikla právě se zánikem společnosti.

Firma FVE 9 s.r.o. ale není jedinou ze seznamu podezřelých, která měla v minulosti spojitost se Solar Global. Druhou firmou je FVE 28 s.r.o., která zanikla loni v dubnu. Do října 2010 byl vlastníkem této firmy právě Solar Global. Licenci ovšem elektrárna získala až 29. prosince 2010, tedy v době, kdy už ji Solar Global nevlastnil.

Dražbu boskovických panelů nechalo provést zkrachovalé spořitelní družstvo UNIBON, u kterého si vzala v minulosti firma AKAM Bosko třicetimilionový úvěr na stavbu elektrárny. Znalec ji před dvěma lety ocenil na 11,5 milionu korun, vyvolávací cena na aukci letos v únoru byla necelých pět milionů. Během ní se cena díky třem zájemcům o sluneční panely vyšplhala na konečných 8,5 milionu, které budou nadále předmětem insolvenčního řízení. UNIBON je ovšem zajištěným věřitelem, a [má tak na rozdíl od města přednostní právo na vyřízení svých pohledávek](/clanky/2016/01/solarni-insolvence.html). Vzhledem k tomu, že částka 8,5 milionu nepokrývá ani třetinu nesplaceného úvěru, je velmi nepravděpodobné, že by se Boskovice domohly splacení své pohledávky, která činí 2,6 milionu korun. 

