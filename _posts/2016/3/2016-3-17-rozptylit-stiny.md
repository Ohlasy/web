---
title: Alespoň trochu rozptýlit ty temné stíny
cover-photo: http://i.imgur.com/2fQamj3l.jpg
author: Tomáš Trumpeš
category: názory a komentáře
tags: historie, městská památková zóna
---

*„Sedím v hospodě, ve které se kdysi motal chlap a přesvědčoval všechny stoly, že v jednom ze svých minulých životů byl dozorcem v Osvětimi… jako by nevěděl, že tím jsme byli všichni,“ píše v knize Jedna věta básník Petr Hruška, který, snad to mohu prozradit, zanedlouho zavítá do Boskovic. Do města, ze kterého v ne tak dávno minulém životě odvezli 458 lidí do koncentračních a následně vyhlazovacích táborů. Ba právě i do té Osvětimi. Smrt zde čekala na 444 z nich.*

<img src="http://i.imgur.com/2fQamj3.jpg" alt="pamětní deska" class="img-responsive img-popup" data-author="Tomáš Znamenáček">

Básník se neobává říct to, co je politicky neúnosné, jak se nedávno ukázalo v [případě brněnského náměstka Hollana](http://www.denik.cz/z_domova/namestek-hollan-se-omluvil-za-slova-o-poslani-lidi-do-plynu-20150927-512c.html) – totiž že my všichni, celá současná společnost, si v sobě neseme stín těchto události. Můžeme stokrát argumentovat tím, že my Češi jsme přece za nic nemohli a že vše bylo jen dílem nacistické krutovlády. Ten stín tady stejně je, stejně jako tady jsou vzpomínky na to, že někteří Boskováci Židy doprovázeli 14. a 15. března 1942 k deportačnímu vlaku s výkřiky, že to židákům patří. A nemáme ani žádný příběh boskovické Anne Frankové, který bychom položili na druhou misku vah, jak si při návštěvě Boskovic vloni posteskla paní [Eva Morris, dcera posledního boskovického rabína](/clanky/2015/09/navsteva-evy-morris.html).

Zůstala nám tady čtvrť, se kterou si pořád tak trochu nevíme rady. V sedmdesátých letech existoval plán na její kompletní demolici, dnes se snažíme vypadat, že o čtvrť pečujeme a ctíme její historickou hodnotu. Moc se nám to ale nedaří, navíc mnohdy hrozí nebezpečí, že budeme židovské město vnímat ne jako velký památník kultury, která byla z města násilně vytržena, jako doklad staletého soužití a také jako připomínku stínů, které zasahují i do našeho myšlení, ale že ji budeme kašírovat jako marketingový produkt v cestovním ruchu. Židovská čtvrť ale není a nikdy už nemůže být milým souborem půvabných domečků, ve kterých se můžeme nechávat unášet nostalgii po kouzelných starých časech. Reálný příběh obyvatel čtvrti nesmí být překryt podobně falešnou fasádou.

Proto mě velmi mrzí, že 444 boskovických občanů, kteří padli za oběť vyznavačům monokulturalismu, nemá důstojný a adekvátně výrazný pomník, který by jejich hrůzný osud připomínal. Přímo, konkrétně a na místě, kde žili. Deska na fasádě jednoho z domů na náměstí U Vážné studny, kde se boskovičtí Židé před deportací shromáždili, nemůže tomuto přání vůbec dostát. Navíc je na místě spíše ukrytém. Je dobře, že existuje, ale je to strašně málo. Nedávno odhalený pomník obětem totalitních režimů na zdi pod kostelem sv. Jakuba staršího sice nechce být spojován pouze s výročím 17. listopadu, ale adresnou připomínku smrti boskovických Židů naplňovat rovněž nemůže. A i to by stejně bylo málo.

Na mnoha různých místech lkáme nad tím, že Boskovice příliš nepečují o to, aby se postupně stávaly či snad zůstávaly pěkným městem, aby také naše současnost něčím hodnotným přispěla do estetiky veřejného prostoru. Zatím se tak neděje, a to ani v případě investic do veřejných budov v řádu desetimilionů korun. Estetiku pomíjíme v architektuře, ačkoliv stavět musíme. Vyvíjet úsilí o vznik kvalitních uměleckých děl pro veřejný prostor je nám cizí již zcela, nic nás k tomu nenutí. Přitom jak důležitou součástí města jsou sochy – zkuste si představit Boskovice bez Masaryka před úřadem na náměstí 9. května, bez sochy pod poštou, bez Cyrila a Metoděje u nádraží, bez Boženy Němcové, která by si možná přece jen zasloužila harmoničtější zasazení do prostoru.

K architektonickým soutěžím jsme se ještě nedopracovali. Sochařská soutěž na obohacení veřejného prostoru spojená s připomenutím významných událostí pořád ještě ne tak dávných dějinných zlomů je asi nápad úplně z říše snů. Škoda. Právě památník obětem deportace ze 14. a 15. března 1942 by byl dobrou příležitostí, příští rok navíc od události uplyne čtvrt století. A snad by také alespoň trochu rozptýlil ty temné stíny, které ať chceme nebo nechceme dopadají i na naši současnost, na naše životy. Stíny toho, čím jsme, řečeno metaforicky s básníkem, byli v minulých životech všichni.
