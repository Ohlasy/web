---
title: "11. září 2001 otřáslo našimi základy"
cover-photo: http://i.ohlasy.info/JQPOF0yl.jpg
author: Tomáš Trumpeš
category: názory a komentáře
---

*Před patnácti lety, v úterý 11. září 2001, se mi přihodila věc, která se, jak jsem se později dočítal, stala i mnoha dalším lidem – když jsem navečer ve zprávách zjistil, co se v Americe stalo, uvědomil jsem si, že jsem záběry letadel narážejících do newyorských dvojčat viděl už dříve odpoledne při bezduchém problikávání televizních kanálů. Nevěnoval jsem jim pozornost, nepokládal je za zpravodajství, ale za nějakou hloupost, a přepnul jinam. Nepravděpodobné obrázky se ale o pár hodin později ukázaly být skutečností.*

<img src="http://i.ohlasy.info/JQPOF0y.jpg" alt="Ground Zero" class="img-responsive img-popup" data-author="Eric J. Tilford">

Ještě později večer jsme se vraceli z čajovny Hermanna Ungara, bylo o dost chladněji než dnes, a mluvili jsme o tom, co se stalo. Myslím, že nám bylo jasné, že svět se po této události zásadně změnil. A také to, že se nás tato změna bezprostředně dotýká, přestože se událost odehrála tisíce kilometrů daleko. Také si pamatuju, že se mi na mysl vkrádaly verše Ivana Martina Jirouse *Gospod pomiluj ny / Gospod pomiluj N. Y. / Gospod pomiluj New York*. Vznikly nějakou dobu předtím a vtipná slovní hříčka jako by se náhle proměnila v úzkostné proroctví.

Postupem času jsem nabyl dojmu, že události 11. září 2001 se staly jakýmsi určujícím historickým milníkem naší generace. Tento dojem si uchovávám dodnes. 11. září předznamenalo či spíše brutálně odhalilo problémy, které řešíme dodnes, jejichž naléhavost se spíše stupňuje a jejichž velikost zatím stále narůstá a nabývá olbřímích rozměrů. Symbolicky by se dalo říct, že hlavním úkolem naší generace se stále více stává nutnost vyrovnat se s odkazem 11. září a zabránit jeho dalším opakováním. Podobně jako se generace před námi snažily a snaží bránit návratu totality či holocaustu.

Význam tragického 11. září spočíval právě v tom, že se vyjevilo, že před takovým úkolem vůbec stojíme. Bezstarostný pocit 90. let, že všechny základní problémy světa jsou vyřešeny a ocitli jsme se *na konci dějin*, se ukázal být iluzorní.
 
Tato myšlenka se mi nyní znovu připomněla nad knihou sebraných kázání Paula Tillicha *Otřásání základů*. Německý teolog, který sloužil jako kaplan německé armády v první světové válce a později uprchl do USA před nacismem, byl příslušníkem generace zkoušené mnoha hrůznými historickými momenty. V zamyšlení nad dvěma řády – božím a dějinným – napsal tato slova: „Žádný život nemůže překonat konečnost, hřích a tragiku. Naše doba žije v iluzi, že moderní civilizace je překonat může a že ve svém životě můžeme dosáhnout pocitu bezpečí. Domníváme se, že pokrok zvítězil nad tragikou a boží řád se vtělil do pokrokového řádu dějin. Ale naši generaci už téměř třicet let stíhá rána za ranou, takže tato iluze se rozpadá a ti, kteří chtěli řád dějin proměnit v řád boží, a domnívali se, že to dokážou, upadají v zoufalství a cynismus. Vezměme si z katastrofy naší doby poučení alespoň v tom, že *žádný* život a *žádná* doba nemohou překonat konečnost, hřích a tragiku.“

Myslím, že pro naši generaci bylo tím momentem, který způsobil rozpad iluze a otřásl našimi základy, právě 11. září. Do jaké míry se nám daří tomuto rozpadu čelit a s otřásáním základů se vyrovnávat, si netroufám posuzovat, ale zdá se mi zřejmé, že nás čeká ještě hodně náročné a složité práce.

Kromě toho, že i my jsme v naší době postaveni před nutnost vyrovnat se s konečností, hříchem a tragikou a že v našich životech jen těžko můžeme dosáhnout pocitu bezpečí, přineslo 11. září 2001 ještě jeden zásadní vzkaz: totiž že svět je jen jeden. Tragédie, která se projevila jako vyhřeznutí konfliktu mezi dalekým Východem a dalekým Západem, se s mrazivou samozřejmostí dotkla i nás ve Střední Evropě. Myslím, že tohle jsme si bez nejmenších pochybností uvědomovali.
 
A po patnácti letech je to ještě zřejmější. Všichni svíráme mobilní telefony, k jejichž výrobě se musí spojit [suroviny a lidská práce prakticky z celého světa](http://www.chinafile.com/multimedia/infographics/who-supplies-apple-its-not-just-china-interactive-map), nepoměrně větší část našich životů souvisí s internetem a oblékáme si běžně věci, které vznikly na jiné části planety. A stejně jako je nepředstavitelné, že bychom tohle všechno zahodili, je stále méně představitelné, že se můžeme skrýt za nějakými hranicemi a uvnitř uzavřeného světa si budovat pocit bezpečí. Svět je jen jeden a je stále více otevřený.

Můžeme se před tím samozřejmě schovávat, možná můžeme tento proces brzdit a řešení řady problémů tím odkládat. Ale právě 11. září je nám svědectvím o tom, jakou hrůzou může toto uhýbání skončit. Samozřejmě, ani my v naší době nedokážeme svými silami proměnit dějinný řád, ale také před námi stojí konkrétní dějinné úkoly. Zvládnout je můžeme, pokud si to připustíme. A pokud se nebudeme propadat do zoufalství a cynismu.
