---
title: "Senátorský dotazník: Mária Koudelová, KSČM"
author: Tomáš Trumpeš
cover-photo: http://i.ohlasy.info/q4zXyae.jpg
category: rozhovory
tags:
    - senátní volby 2016
    - politika
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá Mária Koudelová, která do senátu kandiduje za stranu KSČM.*

<img src="http://i.ohlasy.info/q4zXyae.jpg" alt="Mária Koudelová" class="img-responsive img-popup">

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěla navrhnout a prosadit?**

Chci prosadit, aby byla hranice věku odchodu do důchodu řešena v ústavě. Tím bude zajištěno, že ho každá další vláda nebude posouvat, jak se jí to bude hodit, ať už bude pravicová či levicová. Konečně se bude muset začít řešit výhled do budoucna, jak se zajistí dostatečný počet finančních prostředků na výplaty důchodů. Pokud někdo bude tak drzý a bude chtít zase prodávat státní majetek, tak budu bojovat za to, aby z tohoto prodeje zůstalo na zvláštním účtu alespoň 20 % na důchody.

**2. Jaká oblast je vám nejbližší a v jakém senátním výboru byste chtěla pracovat?**

Nejbližší je mi sociální oblast. Pracuji s lidmi celý život, jejich problémy znám, proto bych chtěla pracovat v této oblasti. Konkrétně bych tedy chtěla pracovat ve výboru pro zdravotnictví a sociální politiku. A jelikož je můj volební obvod spíše venkovský, tak bych se ještě případně zapojila do práce Stálé komise Senátu pro rozvoj venkova.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Nemám výhrady k tomuto zákonu, ale myslím, že měl být přijat už dávno a měl by se týkat také poslanců i senátorů.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Česká republika ať přijímá uprchlíky, kteří tady chtějí pracovat a řídit se naší legislativou a zvyky.

**5. Podporujete zahraniční mise naší armády a podpořila byste jejich pokračování či rozšíření, například v Afghánistánu či Iráku?**

Nejsem přesvědčena, že zahraniční mise naší armády něco vyřeší. Problém v Afghánistánu či Iráku by měly řešit státy, které tento problém způsobily. Tyto mise stojí zbytečně mnoho peněz, které by se daly využít jinde. Armáda ČR má chránit obyvatele ČR před vnějšími nepřáteli a případně pomoci při přírodních katastrofách, ne se vměšovat do cizích konfliktů.

**6. Měly by mít supermarkety zavřeno o svátcích, případně každou neděli?**

O svátcích rozhodně ano. Zaměstnanci pracující v supermarketech jsou také lidé a potřebují si odpočinout a užít si rodiny.

**7. Měla by se obnovit výplata nemocenské v prvních třech dnech nemoci?**

Pokud odvádíme na zdravotní a sociální pojištění od prvního dne nástupu do zaměstnání, tak snad zákonitě musíme pobírat také nemocenskou od prvního dne nemoci. Výmluva, že to zaměstnanci zneužívali, není pravdivá. Neschopenku si přece nevystavují samotní zaměstnanci, nýbrž lékaři. Odpovědnost za vystavení neschopenky nesou plně lékaři.

**8. Pokládáte Annu Šabatovou za dobrou ombudsmanku, nebo byste ve funkci viděla raději někoho jiného?**

Nedokáži posoudit. Neznám až tak její práci, ale rozhodně by se neměla obsazovat vysoká státní místa dle zásluh, ale takových je víc.

**9. Souhlasíte se zastropováním věku odchodu do důchodu? V jaké výši?**

Souhlasím a dokonce bych navrhla ústavní změnu tak, aby každá nová vláda nemohla hranici odchodu do důchodu posouvat dle libosti. Známým faktem je, že zaměstnavatelé starší zaměstnance nad 50 let propouští, protože podle nich nejsou tak produktivní. Všechny starosti o tyto nezaměstnané pak delegují na stát. V případě zvolení se budu zasazovat o zastropování hranice odchodu do důchodu ve věku 63 let.

**10. Souhlasila byste s dalším navyšováním minimální mzdy?**

Můj názor je všeobecně znám. Ano minimální mzda se musí navyšovat a musí se přibližovat mzdě v EU. Chci, aby se v co nejbližší době navyšovala minimální mzda na úroveň 15 000 Kč. Pokud budou zaměstnanci dobře zaplacení, budou spokojeni a také si mohou našetřit na budoucí důchody. Zároveň budou více odvádět na zdravotní a sociální pojištění, což je důležité také pro stát.

**11. Jaký je váš názor na legalizaci marihuany, případně větší toleranci takzvaně lehkých drog?**

Marihuanu, popřípadě další takzvaně lehké drogy by měli mít právo beztrestně užívat vážně nemocní lidé, pokud jim tyto látky uleví. Nesmí se to ovšem zneužívat. Zároveň by tyto látky měly být nemocným cenově dostupnější.

**12. Jak se díváte na možnost adopce stejnopohlavními páry?**

Rozhodně by měla existovat možnost se o odložené děti postarat i takto. Pokud se o ně budu dobře starat a vychovávat je, tak v tom nevidím problém. V ústavech máme tolik dětí a chybí nám pěstouni či náhradní rodiče. Proč tedy nedovolit aby se mohli o takové děti postarat.

**13. Souhlasila byste s tím, aby byly střelné zbraně dostupnější, nebo byste podmínky pro jejich držení naopak zpřísnila, nebo vám vyhovuje aktuální stav?**

Nejsem přesvědčená, že by zbraně měly být dostupnější. Odstrašující příklady vídáme často v USA. Aktuální stav je dostačující. Měli bychom vždy rozhodovat tady v České republice, ne rozhodnutím EU.

**14. Podporujete zavedení elektronické evidence tržeb, jak ji prosadila vláda? Nebo byste uvítala výjimky pro některé živnostníky, případně zrušení celého systému?**

Elektronická evidence tržeb je zavedená také v okolních státech a nikde se neobjevují výraznější problémy. Všichni si na to zvykli. Někde se prodávají i noviny na účtenku, proč ne.

**15. Je podle vás dobře nastavena hranice platnosti místního referenda?**

Místní referendum se využívá tak málo a je to škoda. Vidím to jako další prvek přímé demokracie, kterou podporuji. Hranice platnosti referenda by proto měla být nastavována podle závažnosti problému. Tu hranici by mohli určovat zastupitelé dané obce či kraje.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Toto nemohu posoudit. Nikdy jsem ve školství nepracovala.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Ano, podporuji jadernou energetiku a vodní elektrárny. Tuto kombinaci považuji za nejvhodnější výrobu elektrické energie.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Senátoři sice mohou navrhovat kandidáta na prezidenta, ale toho si stejně musí zvolit lidé. Proto bych tuto možnost Senátu až tak nepřeceňovala. Prezident by měl rozhodně oslovovat většinu občanů a měl by pojmenovávat celospolečenské problémy a navrhovat jejich řešení. Zatím nemám úplně jasného kandidáta. Pan Zeman by mi až na některé výhrady vyhovoval.

**19. Jaké osobnosti byste jako senátorka navrhovala na vyznamenání?**

Nemám zatím žádný návrh, ale postrádám obyčejné lidi práce, kteří žijí skromně, slušně a mají výsledky ve svých zaměstnáních. Jenže o těchto obyčejných lidech nikdo ani neví, a to je škoda. Samozřejmě si velmi vážím všech sportovců, vědců a některých umělců, ale vyznamenání by si zasloužili i jiní lidé než jen oni.

**20. Jste připravena se kvůli senátorskému postu zcela vzdát svého dosavadního povolání?**

Nemám problém, jsem již v důchodu.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Rozpočet mojí volební kampaně byl stanoven ve výši 120 000 Kč. Je financován z jednotlivých organizačních jednotek KSČM – Okresní výbor KSČM Blansko vyčlenil 70 000 Kč a Jihomoravský krajský výbor KSČM vyčlenil částku 50 000 Kč. Ze svých prostředků si platím benzín na dojíždění na volební mítinky ve svém volebním obvodu.
