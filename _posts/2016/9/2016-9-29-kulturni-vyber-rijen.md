---
title: Gianniho kulturní výběr na říjen
cover-photo: http://i.imgur.com/265GxORl.jpg
category: zpravodajství
author: Jan Bařinka
tags: kultura
---

*Halasův kunštát, Husí slavnosti, znovuotevření klubu Sklepy, odhalení busty Václava Havla, množství koncertů, divadel, výstav, přednášek a besed – to vše je pouze zlomek akcí, které se v říjnu v našem regionu konají. Gianniho kulturní výběr opět přináší přehled akcí, které by bylo škoda v nadcházejícím měsíci minout.*

### Hudba

Již třináctý ročník boskovických Husích slavností se koná v sobotu a v neděli 1. a 2. října. Z hudebních interpretů tentokrát přijali pozvání například Ondřej Havelka s Melody Makers, pražská folková skupina Jelen, Jitka Šuranská Tro nebo slovenský Beatles revival The Backwards.

Velkou událostí letošního října je nepochybně znovuotevření zrekonstruovaného klubu Sklepy. Bohatý hudební program nabízí v sobotu 1. října brněnské rockové kapely Dextreat a Andy Marshall Band, v sobotu 8. října pak regionální projekty TRY(!)O z Jedovnice a Beps'n'Johnnies původem z Blanska. Pátek 14. října bude na Sklepech patřit DJské akci s názvem Melting Pot, zahrají Wampa, Nubian, Eski, Mort'n, Scorn, Šáša a T.R.J.N.  V sobotu 15. října si můžeme zajít na projekci záznamu koncertu Red Hot Chili Peppers a projekcí bude doplněna i deephouseová party v pátek 21. října. Ke kytarové hudbě se vrátíme v sobotu 22. října, kdy na Sklepy dorazí kapely Acute Dose z Brna a Sound of Occupation z Nenkovic. V pátek 28. října nás čeká D'n'B Night v režii Mindicted Crew a říjnový program na Sklepech uzavřou v sobotu 29. října rock'n'rolloví The Crushers z Kutné Hory.

Hned třikrát si v říjnu přijdou na své milovníci jazzu. V pátek 7. října v sále letovické ZUŠ zahraje Vít Křišťan Trio, ve středu 12. října v boskovickém zámeckém skleníku italsko-české MUH Trio ve složení Magris-Uhlíř-Helešic a v neděli 16. října v Galerii Otakara Kubína klavírista Martin Kratochvíl s americkým kytaristou Tonym Ackermanem. 

Kdo dává před jazzem přednost klasické komorní hudbě, má příležitost v neděli 2. října v evangelickém kostele ve Vanovicích, kde zazní skladby W. A. Mozarta, G. F. Händela a dalších.  V úterý 11. října se také koná žákovský koncert v sále boskovické ZUŠ.

U příležitosti odhalení busty Václava Havla a představení nově vzniklého parku na Tyršově ulici v Letovicích v sobotu 8. října vystoupí písničkářka Dagmar Voňková. S další písničkářkou se můžeme v Letovicích setkat ve středu 19. října, kdy místní kulturní dům se svým koncertem navštíví Radůza.

V říjnu se nám představí také dva orchestry. Ve středu 19. října to bude Velký dechový orchestr ZUŠ Letovice, který se svou show s názvem Největší Čech – Otec vlasti vystoupí v boskovické sokolovně. Vše se bude odehrávat v kulisách z doby Karla IV., který se podle pověstí každých sto let vrací zpět, aby dohlédl na český lid. Druhým zmiňovaným orchestrálním tělesem je Mandolínový orchestr Martina Krajíčka, ten svůj program předvede v neděli 23. října na boskovickém zámku.

Posledním žánrem, který doplní pestrý říjnový hudební program, bude šanson, ve středu 12. října se v letovickém kulturním domě představí zpěvačka Jana Musilová s klavíristou Petrem Maláskem. Zároveň se jedná o zahajovací koncert letovického Kruhu přátel hudby.

### Divadlo

Z divadelních představení, která se v říjnu v našem regionu odehrají, jsou tentokrát dvě určena dětem. Ve čtvrtek 13. října to bude loutkové divadlo Loudadlo, které v kulturním domě v Letovicích zahraje pohádku Na kouzelném paloučku, v neděli 16. října v zámeckém skleníku divadlo Applause předvede představení na motivy legendárního animovaného seriálu Jen počkej, zajíci!

V pátek a v sobotu 14. a 15. října divadelní spolek Velké Opatovice v opatovickém kině reprízuje své představení Rodina je základ státu. V pátek 21. října se v boskovickém zámeckém skleníku utká boskovický improvizační tým Lísky s olomouckými Olivami.

Ve středu 26. října se v zámeckém skleníku dočkáme scénického čtení z knihy Ekonomie dobra a zla Tomáše Sedláčka v provedení Lukáše Hejlíka a Alana Novotného. Posledním říjnovým divadelním představením bude ve čtvrtek 27. října v kulturním domě v Letovicích hořkosladká komedie Johna Godbera Romantický víkend, účinkují Petra Špalková a Jan Novotný.

### Výstavy

V pátek 7. října bude v letovické galerii Domino slavnostně zahájena výstava obrazů Jaroslava Matějky Obrazy, obrázky a malůvky. Úvodní slovo pronese sám autor, v kulturním programu zahrají Marie Nečasová na housle a Dagmar Lžíčařová na klavír. Vernisáž výstavy kunštátského malíře estonského původu Sergeje Kuliny s názvem Za všim hledej ženu můžeme navštívit v sobotu 15. října v Galerii Otakara Kubína v Boskovicích.

V kulturním domě v Borotíně bude od neděle 16. října vystavovat své obrazy kreslířka Kateřina Procházková, zahájení bude spojeno s křtem Andělského kalendáře. V pátek 21. října bude v letovickém kulturním domě zahájena výstava Letovice v obrazech, uvidíme zde obrazy Letovic a blízkého okolí.

### Přednášky, besedy

V říjnu letošního roku se v našem regionu sešlo nebývalé množství přednášek a besed různého druhu. V úterý 4. října se dočkáme přednášky spisovatelky a lektorky Dany Šimkové Příběh Titanicu. Během přednášky budou k vidění skutečné záběry Titanicu ze dne vyplutí a návštěvníci budou mít možnost sáhnout si na originální kousky z vraku.

Hned dvě říjnové akce budou mít tentokrát cestovatelskou tématiku. Bude to jednak cestopisná přednáška Jaroslava Chrásta Východní Čína – z Pekingu do Honkongu, která se koná v úterý 4. října v městské knihovně v Letovicích, a jednak cestovatelská beseda Tomáš Kubeše Barma – země buddhů v pondělí 10. října v boskovickém kině.

V pozadí ovšem nezůstane ani náš vlastní region či kraj. Ve středu 5. října v kulturním domě v Letovicích se již podruhé setkáme s vyprávěním Bohuslava Kudy v rámci cyklu Letovice, náš domov. V neděli 9. října bude v boskovickém zámeckém skleníku představena kniha o slavném boskovickém rodákovi Malíř František Řehořek a v úterý 11. října si můžeme zajít do letovického kulturního domu na audiovizuální pořad Českého rozhlasu Brno Morava, země neznámá.

Hned dva své tituly, Pouta z pavučin a Mrazivé hry, představí ve středu 12. října v zámeckém sále ve Velkých Opatovicích spisovatelka Markéta Harasimová. Vyprávění knižního příběhu bude spojeno se scénickým čtením a povídáním o tom, jak žije a pracuje spisovatelka na volné noze. S Markétou Harasimovou se znovu můžeme setkat v úterý 25. října v městské knihovně v Letovicích.

Přednášku Hany Sar Blochové Magisterium Karlštejna, doplněnou projekcí fotografií a živou hudbou, si můžeme v Boskovicích vychutnat ve čtvrtek 20. října. V říši hudby zůstaneme i v pátek 21. října, kdy se v Galerii Otakara Kubína koná tradiční Setkání s Milošem Štědroněm a hudbou. U příležitosti zakončení výstavy Michala Machata Úkazy a Tmelí se koná v neděli 9. října od 18 hodin v Galerii Otakara Kubína setkání s autorem obrazů a autorské čtení spisovatele Petra Pazdery Payna. Představena bude jejich společná kniha Úkazy.

### Halasův Kunštát

V sobotu 29. října proběhne další ročník vzpomínkového setkání Halasův Kunštát. U básníkova hrobu na kunštátském hřbitově promluví odpoledne Jaromír Typlt – spisovatel, esejista, performer, výtvarný kurátor a letošní host Halasova Kunštátu. V 17 hodin se v kulturním domě uskuteční veřejnosti otevřené setkání s finalisty Literární soutěže Františka Halase. Vše vyvrcholí v 19 hodin literárním večerem, který připravil Aleš Kubík. Součástí večera bude i vyhodnocení 44. ročníku Literání souteže Františka Halase spojené s uvedením básnické prvotiny Marka Torčíka Rhizomy.
