---
title: Zpravodajský přehled za srpen
cover-photo: http://i.ohlasy.info/SPXTa1xl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v srpnu na Boskovicku událo.*

V Boskovicích byl otevřen [volnočasový klub pro děti a mládež Plán B.](https://www.facebook.com/ohlasy/posts/1075006095886838) V prostorách bývalé diskotéky Maják ho provozuje letovická neziskovka ELIM. Klub bude otevřen dva dny v týdnu, v pondělí a ve středu od 14.30 do 18.30.

Uzavřely se kandidátky do senátních voleb, které proběhnou 7. a 8. října. O senátorské křeslo bude v našem volebním okrsku usilovat [devět kandidátů](http://ohlasy.info/clanky/2016/08/senatori.html).

A bývalý senátor Vlastimil Sehnal (za ODS) [dostal u soudu podmínku](http://zrcadlo.net/clanky/Byvaly-senator-Sehnal-dostal-u-soudu-uz-poctvrte-podminku-3090/).

Město získalo čtyřmilionovou dotaci na [opravu letního kina](http://ohlasy.info/clanky/2016/08/letni-kino.html). Ta by měla začít po Husích slavnostech. Ze srpnového jednání rady byl ovšem bod týkající se rekonstrukce stažen, místostarosta Petr Malach na facebooku informoval, že je třeba dojasnit určité detaily, ale vše se v termínu stihne. Projektová dokumentace je ovšem několik týdnů před zahájením prací [neveřejná](http://www.infoprovsechny.cz/request/projekt_na_rekonstrukci_letniho), takže rekonstrukce [vyvolává řadu otázek](http://ohlasy.info/clanky/2016/08/jen-letni-kino.html), na které neznáme odpovědi.

Primář boskovické nemocnice, který byl v červenci nalezen mrtvý na náměstí v Blansku, podle vyšetřovatelů [nezemřel cizím zaviněním](http://brno.idnes.cz/mrtvy-primar-blansko-vysetrovani-drh-/brno-zpravy.aspx?c=A160830_155429_brno-zpravy_krut). Smrti však předcházela fyzická šarvátka a je pravděpodobné, že primáře následně postihla srdeční příhoda.

Na jižní Moravě se rozšířila žloutenka. Citelněji [zasáhla i okres Blansko](http://ohlasy.info/clanky/2016/08/zloutenka.html). K 2. září evidují krajší hygienici 215 případů, tedy desetinásobek oproti předchozím rokům.

Ministerstvo dopravy naplánovalo [zrušení zastávky ve Skalici nad Svitavou](http://ohlasy.info/clanky/2016/08/zmeny-jizdnich-radu.html) pro první ranní expres. Do Prahy se tak cestují z Boskovic ráno dostanou nikoliv po sedmé, ale až po osmé hodině.

Jihomoravský kraj [neprodloužil smlouvu s Českými drahami](http://blanensky.denik.cz/z-regionu/kraj-uvazuje-o-soukromych-vlacich-smlouvu-s-ceskymi-drahami-neprodlouzi-20160815.html), je možné, že vlakovou dopravu bude zajišťovat jiný dopravce. Kraj zvažuje i nákup vlastních vlaků.

Byla zkouladována oprava ulic [Polní a Příční](http://boskovice.cz/ulice-polni-a-pricni-hotovo/d-29025/p1=1019). Hotovo měli dělníci už před prázdninami.

Městská rada jmenovala novou vedoucí odboru tvorby a ochrany životního prostředí. Stala se jí Leona Fialová, která nahradila Vladimíra Henka, jenž odešel do starobního důchodu.

Boskovická radnice uvažuje o [zpřísnění psí vyhlášky](http://blanensky.denik.cz/zpravy_region/v-boskovicich-zacaly-pribyvat-psi-vykaly-radnice-uvazuje-o-zprisneni-vyhlasky-20160830.html).

Finišují přípravy [virtuální prohlídky Boskovic](http://blanensky.denik.cz/zpravy_region/turiste-si-prohlednou-boskovice-virtualne-20160826.html).

V Letovicích se připravuje odhalení [busty Václava Havla](http://ohlasy.info/clanky/2016/08/rozhovor-kracmarova.html).

V Lysicích se dočkali [opravy Horního náměstí](http://blanensky.denik.cz/zpravy_region/oprava-lysickeho-namesti-se-blizi-ke-konci-vzniklo-nove-parkoviste-i-chodniky-20160802.html).

Ve Žďárné [opravili sokolovnu](http://zrcadlo.net/clanky/Ve-Zdarne-v-sobotu-otevrou-opravenou-sokolovnu-3146/) za více než 10 milionů korun.

V Olešnici mají [novou křížovou cestu](http://zrcadlo.net/clanky/Od-olesnickeho-hrbitova-k-rozhledne-vede-nova-krizova-cesta-3114/), která má připomínat okamžiky místních dějin.

Bídnou sezónu zažili provozovatelé koupališť. [Dorazila jen polovina návštěvníků ve srovnání s loňským rokem](http://blanensky.denik.cz/zpravy_region/sezona-byla-bidna-hlasi-koupaliste-na-blanensku-20160901.html). 
