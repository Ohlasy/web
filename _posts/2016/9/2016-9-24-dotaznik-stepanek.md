---
title: "Senátorský dotazník: Robert Štěpánek, Úsvit"
author: Tomáš Trumpeš
cover-photo: https://i.ohlasy.info/WhIBQip.jpg
category: rozhovory
tags:
    - senátní volby 2016
    - politika
    - volby
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá Robert Štěpánek, který do senátu kandiduje za stranu Úsvit.*

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Konkrétní zákon je v tuto chvíli předčasné řešit. Je spousta nařízení nebo zákonů, které běžnému občanovi nijak neulehčují fungování v současné společnosti. A to, že současná vláda neustále slibuje nebo tvrdí, že pomůže a podpoří drobné a střední firmy a stejně tak živnostníky, ani nebudu radši připomínat, protože praxe mně připadá přesně opačná. Stejně jako v případě zákonů, které umožňují občanovi bránit sebe nebo svůj majetek. Podle mého názoru současnou situaci neuklidní ani nespraví jeden zákon.

**2. Jaká oblast je vám nejbližší a v jakém senátním výboru byste chtěl pracovat?**

Nejbližší je mně strojní průmysl, ale zajímá mě taky bezpečnost občanů. Žádná oblast mi není lhostejná.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Ano. Souhlasím s ním. Jak může posuzovat, čerpat a kontrolovat nezaujatě, když v podstatě hraje na svém písečku?

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Podílet se na řešení ano. To v každém případě. Tím, že budeme podporovat jejich bezpečný návrat do jejich vlasti, kterou opustili. V žádném případě nesouhlasím s jejich integrací v našem státě. Neumí a nedodržují zákony států, ve kterých se nachází, a nevěřím tomu, že v našem státě by to bylo jinak. Nehodlám přihlížet jejich beztrestnému chování a podporovat ho.

**5. Podporujete zahraniční mise naší armády a podpořil byste jejich pokračování či rozšíření, například v Afgánistánu či Iráku?**

Česká armáda by měla chránit především náš stát. Zahraniční mise závisí na dobrovolnosti vojáků, kteří se jich účastní.

**6. Měly by mít supermarkety zavřeno o svátcích, případně každou neděli?**

Ano. Nevidím v tom problém.

**7. Měla by se obnovit výplata nemocenské v prvních třech dnech nemoci?**

Řekl bych, že první tři dny při nachlazení nebo chřipkách, jaké v současné době probíhají, jsou zásadní pro uzdravení člověka. Takže ano.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Podle mého pohledu zklamala v takzvané Kuřimské kauze. Jinak k její osobě nemůžu víc říct.

**9. Souhlasíte se zastropováním věku odchodu do důchodu? V jaké výši?**

Ano, ale nejde posuzovat všechny jedním metrem. Posílat do důchodu člověka, který celý život pracuje, stejně jako člověka, který většinu, natož celý život pobírá podporu jenom proto, že se mu pracovat nechce, přece nejde. Výška odchodu do důchodu – muži v 60 a ženy 58 letech. Ale toto bych považoval za maximální hranici. Člověk by si měl důchodu užít, ne ho proležet v nemocnici nebo v pečovatelským domě. Záleží ale, jestli by se současná vláda dokázala o seniory postarat. Je úsměvné, nebo spíš smutné, že dnešní tabulky určují, že bych šel do důchodu nejdříve v 66 letech. To už je celkem zbytečné se tímto v tomto případě zaobírat, natož přemýšlet, co v něm budu dělat.

**10. Souhlasil byste s dalším navyšováním minimální mzdy?**

Kdo by nesouhlasil s tím, že by dostal přidané, ale při dnešním daňovém zatížení, stejně tak jako při současné podpoře podnikání malých a středních firem, která v podstatě moc není, je to nesmyslné slibovat.

**11. Jaký je váš názor na legalizaci marihuany, případně větší toleranci takzvaně lehkých drog?**

Je jenom rozdíl, k jakému účelu ji člověk používá – pokud je to ke zdravotním účelům, nevidím v tom problém. Mastičky můžou člověku pomoct. Ale pokud někdo spáchá trestný čin pod vlivem omamných látek, nelze toto považovat za polehčující skutečnost nebo omluvu jeho chování. Takže pokud si někdo pěstuje jednu rostlinku na čaj nebo mast, prokazatelně tím nic a nikoho neohrožuje, tak bych toto neviděl jako něco, proč by měl být trestán.

**12. Jak se díváte na možnost adopce stejnopohlavními páry?**

Pokud se jedná o prokazatelně bezproblémové a nekonfliktní partnery, nevidím důvod, proč by nebyli schopni vychovávat děti stejně jako jiný pár.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Řekl bych, že zjednodušit dostupnost u malých ráží, například 22. Podle mě by k držení této kategorie stačila věková hranice 21 let a beztrestnost. Stejně jako je zapotřebí seznamovat mládež s těmito zbraněmi, vždyť jak jinak jim vysvětlit, jak se s nimi zachází a jaké jsou následky při špatné manipulaci. Na druhou stanu bych pak zpřísnil jejich zneužití.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Řekl bych, že EET přinese nějaké příjmy možná první rok, ale dlouhodobě o tom pochybuju. Pro živnostníka, který je v současné době rád, že se uživí, to může být likvidační. Náklady na provoz nejsou zanedbatelné.Tím pádem se stane dalším, kdo bude v případě, že se nahlásí na pracovním úřadě, zátěží pro stát, který by se měl o něho postarat. Ale to je ta vládní podpora živnostníků a českých firem.

**15. Je podle vás dobře nastavena hranice platnosti místního referenda?**

Její platnost bych rozšířil, občané by měli mít právo odvolat jakéhokoliv politika po dobu jeho působení.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Podle mého názoru je to myšlenka líbivá, ale nereálná. Každé dítě má jiné potřeby, nelze všechny děti dát do jedné třídy a čekat že bude všechno růžové. Pokud nebudou ve třídě na podobné a celkem vyrovnané intelektuální hladině, nikdy nebude dosaženo ideálních výsledků. Ale to už je na delší debatu a v žádném případě tato otázka nejde shrnout do jednoho odstavečku.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Nevidím nic špatného na jaderné energii, pokud je pod dohledem odborníků, stejně tak jako na všech ostatních zdrojích. Nelze se zaměřit jenom na jeden zdroj energie. Je potřeba využívat možnosti, jaké jsou, ale za předpokladu, že při jejich pořizováni je reálná a výhodná návratnost.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Osobně si myslím, že současný prezident je vyhovující. Ze současných politiků si tam nikoho představit nedovedu.

**19. Jaké osobnosti byste jako senátor navrhoval na vyznamenání?**

V této chvíli mě nikdo nenapadá.

**20. Jste připraven se kvůli senátorskému postu zcela vzdát svého dosavadního povolání?**

Ano, dělat práci napůl je zcela zbytečné.

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

V současné chvíli netuším, ale případné náklady si hradím sám.
