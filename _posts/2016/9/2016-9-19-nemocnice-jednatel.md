---
title: Téměř rok od odvolání jednatele nemocnice stále nejsou známé důvody
cover-photo: http://i.imgur.com/bBoG9tol.jpg
author: Marek Osouch
category: zpravodajství
tags: nemocnice
---

*Loni koncem října rozhodla městská rada jakožto valná hromada boskovické nemocnice o odvolání jednatele nemocnice Dana Navrátila. Z úst představitelů vedení města zazněly jen slova, že ztratil důvěru a že tento krok jim umožňuje zákon o obchodních korporacích. Sami ale, jak zjistila redakce Ohlasů, v minulosti jako opoziční zastupitelé také vyžadovali důvody odvolání jednatele nemocnice.*

<img src="http://i.imgur.com/bBoG9to.jpg" alt="Dan Navrátil" class="img-responsive img-popup" data-author="Tomáš Trumpeš">

Ani po necelém roce se nechce k odvolání Dana Navrátila z pozice jednatele boskovické nemocnice boskovická starostka Hana Nedomová (ČSSD) vyjadřovat. „Nepřísluší mi komentovat rozhodnutí valné hromady,“ řekla stručně starostka, členka valné hromady.

Jediné menší zdůvodnění poskytl radní Milan Kolínský z ČSSD v rozhovoru pro Ohlasy. V něm uvedl, že u něj sehrálo roli mimo jiné to, že Dan Navrátil před nástupem do boskovické nemocnice žádné zdravotnické zařízení neřídil. „Dalším důvodem mohlo být u mě to, že já se necítím být kompetentní rozhodovat o všech věcech, které se dějí v nemocnici. Mě zajímá stanovisko dozorčí rady k zásadním materiálům, které my pak projednáváme v radě. A bývalý pan jednatel to pojal tak, že nás přesvědčoval o tom, že to není správné, že materiály máme nejdřív projednat my v radě a potom dozorčí rada. Toto jsou ale mé osobní názory, to nejsou názory někoho dalšího,“ [řekl radní v rozhovoru](http://ohlasy.info/clanky/2016/03/rozhovor-kolinsky.html).

Nikdo jiný se k důvodům odvolání nevyjádřil a nezískali je ani opoziční zastupitelé, kteří se na důvody marně ptali. „Rozhodnutí bylo odsouhlaseno valnou hromadou a dotazy na valnou hromadu mi nepřísluší zodpovídat. Prosím tedy o formulaci vašeho dotazu a bude na valné hromadě, v jakém duchu vám odpoví,“ sdělila loni v prosinci na zastupitelstvu starostka. Opoziční zastupitel Radek Mazáč za sdružení Sportovci Boskovice tedy zaslal písemný dotaz, ale ani tak se důvody nedozvěděl. A nedočkal se jejich vyjmenování do dnešního dne. „Nedostal jsem dovysvětlení, nesdělili mi pravé důvody. Stále se schovávají za obecné proklamace, že jim to umožňuje zákon,“ prohlásil zastupitel.

Vraťme se nyní do března roku 2010. Tehdy byl podobně jako Dan Navrátil ze své funkce náhle odvolán tehdejší jednatel boskovické nemocnice Jaroslav Černý a na jeho místo dosazen dočasně starosta Jaroslav Dohnálek (ODS). Do rady šel písemný materiál, odvolání nebylo pouze součástí bodu *Podněty a připomínky radních* jako v případě Dana Navrátila, a přesto vzbudilo rozpory v radě. Jak uvedly [regionální noviny Boskovicko](http://stare.boskovicko.cz/cislo.phtml?iss_id=327#art_11109), ruku pro nezvedl například někdejší radní Martin Budiš z ČSSD. Předložený písemný materiál, ze kterého návrh na odvolání vycházel, nedokázal v krátkém čase dostatečně vyhodnotit, a proto se hlasování zdržel.

Už to, že existoval písemný materiál, je rozdílem oproti loňsku. Důvody starosta poté sdělil novinářům i dotazujícím se na zastupitelstvu. Zastupitelé o důvodech měli informace také [ze zápisu jednání rady](http://data.ohlasy.info/2016/zapis-rada-78-22-03-2010.doc). „Panu doktoru Černému se nepodařilo [zbavit se svého problému](http://stare.boskovicko.cz/cislo.phtml?iss_id=220#art_7320) *(obžaloba a následné odsouzení pozn. red.)*, a ten už nyní zatěžuje celou společnost Nemocnice Boskovice. V posledním půl roce navíc nefungovala ideální komunikace, nedodal včas materiál k investičním záměrům nebo výhled, jaké dopady na ekonomiku přinese nová úhradová vyhláška,“ vyjmenoval starosta důvody odvolání, jak psalo [Boskovicko](http://stare.boskovicko.cz/cislo.phtml?iss_id=327#art_11109).

Skočme teď do roku 2012, kdy znovu padl v souvislosti s diskuzí kolem nemocnice na jednání zastupitelstva dotaz na odvolání jednatele Jaroslava Černého. „Dle mého názoru se město chytilo do pasti tím, že důkladně nevysvětlilo důvody odchodu bývalého jednatele Černého, šíří se pouze nějaké dohady,“ zněly podle zápisu ze zasedání zastupitelstva 17. září 2012 slova tehdejšího opozičního zastupitele a současného radního Milana Kolínského. Na to starosta Jaroslav Dohnálek reagoval, že důvody už byly dávno řečeny a jsou také v zápisu z rady z března 2010.
Podobně i v podnětu opoziční ČSSD ze stejného roku, pod kterým jsou podepsáni všichni její zastupitelé, stojí, že nebyly důvody odvolání jasně vysvětleny.

<img src="http://i.imgur.com/iVVz13e.png" alt="screenshot z diskuze na webu ČSSD" class="img-responsive img-popup img-framed">
 
V ČSSD tak nastal během tří let velký obrat v pohledu na zveřejňování informací. V roce 2012 nebyli spokojeni, že neznají důvody dva roky starého odvolání jednatele. Tento zpožděný zájem o ně (v minulosti zveřejněné) se dá pochopit, protože v březnu 2010 zasedali v zastupitelstvu zcela jiní představitelé ČSSD, než kteří se do něj dostali po volbách na podzim téhož roku. Na druhé straně tu máme ale také podzim 2015, kdy ČSSD už nesedí v opozici, ale je u moci a odvolává bez udání důvodu jednatele nemocnice. Milan Kolínský k neuvedení důvodu [řekl v rozhovoru](http://ohlasy.info/clanky/2016/03/rozhovor-kolinsky.html) i tato slova: „V této situaci, jaká je, chybu nevidím. Protože proč se dostávat do dalších problémů.“ Vysvětlil, že by se zveřejním vystavili dalším rizikům a útokům ze strany opozice.

Od začátku fungování nemocnice pod městem je členkou valné hromady boskovická místostarostka Jaromíra Vítková z KDU-ČSL. Ani ta se nechtěla k důvodům odvolání jednatele vyjadřovat. Loni v prosinci na zastupitelstvu jen uvedla, že se jí už na začátku nelíbilo, že byl Dan Navrátil jmenován bez výběrového řízení. „Bylo mi tehdy řečeno, ať to tedy dělám já,“ stojí v zápisu ze zastupitelstva slova místostarostky.

Na zastupitelstvu v roce 2013, kde vedení Boskovic představilo nového jednatele Dana Navrátila, ale nikdo ze zastupitelů neměl výhrady k jeho jmenování. Ani opoziční ČSSD se nezeptala, proč nebylo výběrové řízení a proč rada jmenovala někoho, kdo zdravotnické zařízení neřídil. [Obě informace](http://blanensky.denik.cz/zpravy_region/boskovicke-nemocnici-radil-s-projekty-ted-ji-navratil-vede-20130410.html) přitom byly známy už před jednáním zastupitelů.

Nástup boskovické starostky do čela nemocnice jako dočasné jednatelky s sebou nesl také zrušení pozice ekonomicko-správního náměstka, a tedy výpověď pro bývalého ministra zdravotnictví Tomáše Julínka, který tento post po boku Navrátila zastával. Ten s koncem v nemocnici ale nesouhlasí a obrátil se na soud. První líčení je naplánované na konec září.

Právě Julínek měl být podle některých spekulací důvodem k odvolání Navrátila, který ho odmítal propustit po nástupu nové koalice po volbách 2014.
