---
title: "Senátorský dotazník: Jiří Míšenský, ANO"
author: Tomáš Trumpeš
cover-photo: https://i.ohlasy.info/xuln7qh.jpg
category: rozhovory
tags:
    - senátní volby 2016
    - politika
    - volby
---

*Před nadcházejícími volbami do senátu jsme oslovili kandidáty z našeho okrsku krátkou anketou na témata, která by pro voliče mohla být zajímavá. Odpovídá Jiří Míšeňský, který do senátu kandiduje za stranu ANO.*

{% photo src="https://i.ohlasy.info/xuln7qh.jpg" %}

**1. Senátoři mohou podávat vlastní návrhy zákonů. Máte připravený nějaký konkrétní zákon, který byste chtěl navrhnout a prosadit?**

Vlastní zákon nemám, ale chci se připojit k iniciativě některých zákonodárců k vytvoření zákona pro etnické a náboženské skupiny, který bude jasně definovat, že je v naší zemi potřeba zachovat kulturu a tradice budované tisíce let. A kdo přijde, bude mít jasně dáno, co může a co ne. A co za to.

**2. Jaká oblast je vám nejbližší a v jakém senátním výboru byste chtěl pracovat?**

Posledních několik let se věnuji školské problematice a zakládal jsem krajský tým k této problematice. Viděl bych svoji pozici ve výboru pro školství, vědu a kulturu. Zároveň jsem desítky let pracoval v manažerských pozicích ve strojírenském průmyslu, měl jsem prověrku na Přísně tajné zvláštní důležitosti, mohl bych pracovat i ve výboru pro obranu a bezpečnost.

**3. Líbí se vám nový zákon o střetu zájmů, který zakazuje ministrům vlastnit média a firmy čerpající dotace a usilující o veřejné zakázky?**

Ne, je to účelový zákon proti jednomu člověku a odporuje svobodě podnikání a omezuje občanské svobody. Má jediný cíl, a to zbavit se Andreje Babiše. A proč? Omezil tok černých peněz z dotací a státních zakázek do pokladen tradičních stran. A to bolí.

**4. Měla by se Česká republika podílet na společném evropském řešení uprchlické krize, včetně ochoty se alespoň o část uprchlíků putujících do Evropy postarat a pokusit se je integrovat na našem území?**

Žádné společné evropské řešení není a integrace neevropských uprchlíků a multikultura  není možná. Islamizace naší země je nepřípustná. Podporuji pomoc v místě, kde problém je a kde žijí.

**5. Podporujete zahraniční mise naší armády a podpořil byste jejich pokračování či rozšíření, například v Afganistánu či Iráku?**

Ano, ale v maximálním rozsahu, jaký je nyní. Bohužel, zahraniční mise toho nikdy moc nevyřešily, nakonec si stejně v dané zemi museli pomoci sami. Obvykle hlavní důvod je odbyt zbraní a vojenské techniky. Válčit se musí, aby se mohlo vyrábět.

**6. Měly by mít supermarkety zavřeno o svátcích, případně každou neděli?**

Ano, rodiče by se konečně věnovali dětem a rodině a netrávili volné dny v supermarketech a personál by taky zažil volný den v týdnu s rodinou. Kvůli jednomu dni bez nákupů ještě nikdo neumřel hlady. V Německu to zavedli ze dne na den a lidé to kvitovali s povděkem. Řetězce vydělají i tak dost.

**7. Měla by se obnovit výplata nemocenské v prvních třech dnech nemoci?**

Ne, výrazně by se opět zvýšila nemocnost a každý s rýmečkou by zůstal doma. A co podnikatelé ve firmách, když jim pořád někdo chybí a stát to platí? Co znamenalo zrušení regulačního poplatku u lékaře? 25% nárůstu návštěv pacientů u lékařů.

**8. Pokládáte Annu Šabatovou za dobrou ombudsmanku, nebo byste ve funkci viděl raději někoho jiného?**

Paní Šabatová je jedno velké neštěstí pro tento stát a vůbec nechápu, jak někdo mohl tuto dámu s jejími scestnými názory do této funkce navrhnout a schválit. Ihned bych ji vyměnil a vůbec uvažoval o zrušení celého úřadu. Chtěl bych znát skutečný přínos tohoto úřadu, proti nákladům, co stojí.

**9. Souhlasíte se zastropováním věku odchodu do důchodu? V jaké výši?**

Ano, souhlasím s maximálně 65 lety.

**10. Souhlasil byste s dalším navyšováním minimální mzdy?**

Ano, s postupným vývojem ekonomiky, ale zároveň bych snížil dávky těm, co nepracují a hlavně pracovat nechtějí. A změnil metodiku výpočtu důchodů. Jak může mít ten, kdo v životě nepracoval, stejně jako ten, kdo 40 let pracoval za průměrnou mzdu. Nevím, která vláda to kvůli hlasům voličů zavedla, ale je to výsměch všem, kdo poctivě pracují.

**11. Jaký je váš názor na legalizaci marihuany, případně větší toleranci takzvaně lehkých drog?**

Český národ neumí pracovat s částečným povolením hranice čehokoliv, alkoholu za volantem, drogy, míra alkoholu pro cyklisty atd. Může uspět pouze nulová tolerance.

**12. Jak se díváte na možnost adopce stejnopohlavními páry?**

Historicky v našich podmínkách je rodina, muž a žena, základ. Zatím máme velmi málo zkušeností s registrovanými páry. Zde bych byl opatrný a sledoval vývoj v této oblasti.

**13. Souhlasil byste s tím, aby byly střelné zbraně dostupnější, nebo byste podmínky pro jejich držení naopak zpřísnil, nebo vám vyhovuje aktuální stav?**

Myslím si, že současný stav je v pořádku a není nutno něco řešit nebo měnit.

**14. Podporujete zavedení elektronické evidence tržeb, jak ji prosadila vláda? Nebo byste uvítal výjimky pro některé živnostníky, případně zrušení celého systému?**

Podporuji zavedení EET, proč by někteří daně platit měli a někteří ne? K lékaři chodí všichni, po silnicích jezdí všichni, děti chodí zdarma do školy atd. Je nutno šedou ekonomiku řešit a tím, že se posunuly termíny zavedení pro některé skupiny, umožnilo to připravit se na zavedení systému.

**15. Je podle vás dobře nastavena hranice platnosti místního referenda?**

Referendum nikdy nic nevyřešilo. Od toho je volená samospráva. Jsem proti referendům obecně. Až bude právní vědomí občanů této země jako například ve Švýcarsku, tak má cenu se o tom bavit.

**16. Líbí se vám myšlenka inkluzivního školství, které vzdělává děti společně bez ohledu na jejich sociální situaci, vyznání, rodinnou konstelaci, postižení, rasu a příslušnost k menšině a vzdělává je individuálně podle jejich potřeb?**

Ne, myšlenka inkluze je zcestná, stojí nesmírně moc prostředků a je to zase další pokus ke snížení kvality školství, které již tak se potácí na hranici únosnosti. Zavedení asistentů ve třídě je velmi neuvážený krok, dětem to nepomůže, ruší to ostatní, zpomaluje výuku a stojí to spoustu peněz, které by se daly využít efektivněji. Stávající systém plně vyhovoval.

**17. Podporujete jadernou energetiku, nebo by se měla Česká republika zaměřit na jiné zdroje elektrické energie?**

Podporuji jadernou energetiku, zdroje pro klasickou energetiku budou brzo vyčerpány a stejně nic jiného nezbude. A solární energetika v pojetí současném je tunel, který je ukázkou, jak lze vysávat stát v hodnotách stovek miliard.

**18. Senátoři mohou navrhovat prezidentského kandidáta. Kdo by podle vás byl dobrým příštím prezidentem a jaké vlastnosti pokládáte pro tuto funkci za důležité?**

Do prezidentských voleb jsou dva roky a zatím nevidím důvod se touto problematikou zaobírat. Vlastnosti jsou jasné, měl by to být reprezentant státu, za kterého by se obyvatelé nemuseli stydět.

**19. Jaké osobnosti byste jako senátor navrhoval na vyznamenání?**

Ty, kteří opravdu něco dokázali, ve vědě, sportu, v kultuře a kteří nás úspěšně reprezentují ve světě. Ale i úspěšné manažery a podnikatele.

**20. Jste připraven se kvůli senátorskému postu zcela vzdát svého dosavadního povolání?**

Ano, jsem na to připraven. Neuznávám to, že někdo si chce ponechat stávající funkce, třeba ve státní správě, a senátorskou funkci mít jako trafiku. Buď tu práci budu dělat poctivě a s nasazením, nebo využívat a zneužívat ty ostatní funkce. Je to podvod na voliče.  

**21. Jaký je rozpočet vaší kampaně, z jakých zdrojů je financována a kolik do ní investujete z vlastních prostředků?**

Rozpočet je 200 tisíc Kč od centrály hnutí ANO. Já se na ní podílím ze svých vlastních prostředků ve výši několika desítek tisíc Kč.
