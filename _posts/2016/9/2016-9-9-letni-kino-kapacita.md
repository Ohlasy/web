---
title: Letní kino bude mít nakonec kapacitu 1800 míst
cover-photo: http://i.ohlasy.info/SrNvlj9l.jpg
author: Tomáš Trumpeš
category: zpravodajství
tags: investice kultura kino
---

*Přibližně za měsíc začne rekonstrukce hlediště v letním kině. Tato etapa celkové obnovy areálu by měla být hotova před příští sezónou, areál po ní bude mít kapacitu 1800 míst k sezení – nikoliv 3000, [jak radnice dříve deklarovala](http://blanensky.denik.cz/zpravy_region/oprava-letniho-kina-v-boskovicich-nove-hlediste-pojme-tri-tisice-divaku-20160706.html). Náklady by měly činit něco přes dvanáct milionů korun, městská rada nyní vyhlásila výběrové řízení na zhotovitele.*

<img src="http://i.ohlasy.info/SrNvlj9.jpg" alt="hlediště letního kina" class="img-responsive img-popup" data-author="Tomáš Trumpeš">

Práce budou probíhat podle projektu, který nechalo vypracovat ještě minulé vedení města. Projekt [stále není veřejný](http://www.infoprovsechny.cz/request/projekt_na_rekonstrukci_letniho). Zahrnuje kompletní rekonstrukci sítí, které pod hledištěm vedou, a renovaci hlediště, které bude osazeno lavičkami z dřevoplastu.

Na tiskové konferenci tento týden vedení města ukončilo nejasnosti ohledně budoucí kapacity areálu. Míst k sezení bude v letním kině 1800, do budoucna k nim ještě přibudou místa v takzvaných VIP zónách, tedy v přístřešcích vedle promítací kabiny. Ty se v této etapě renovovat nebudou. Stejně tak zatím nebude součástí oprav sociální zázemí, v této etapě se jedná čistě o prostor hlediště. Začít by se mělo hned po Husích slavnostech. „Jediným kritériem výběrového řízení není cena, ale také kvalita,“ uvedla starostka Boskovic Hana Nedomová.

Nejasnosti v kapacitě areálu vznikly kvůli tomu, že informace přicházející z radnice se poněkud rozcházely. V původní studii na rekonstrukci areálu se počítalo dokonce jen s číslem okolo 1 tisíce míst. Místostarosta Petr Malach v rozhovorech opakovaně říkal, že areál po rekonstrukci bude mít kapacitu zvýšenou na 3 tisíce míst. „Říkat se může cokoliv,“ reagovala na tiskové konferenci na dotaz směřující k těmto vyjádřením starostka Hana Nedomová, která zdůraznila, že oproti studii se podařilo kapacitu navýšit. Konečné číslo ovlivnily hlavně bezpečnostní normy. Počítá se také s prostorem pro vozíčkáře, zvětší se i volný prostor v přední části hlediště, který funguje během koncertů jako místo pro tanečníky. Hlediště bude široké přes všechna tři aktuální pole. Materiál laviček by měl zaručit jejich lepší životnost. Součástí hlediště bude i zázemí pro zvukovou režii koncertů.

Dramaturg Ivo Legner z Kulturních zařízení města Boskovice považuje 1800 míst za nutné minimum. V hledišti budou navíc ještě zóny ke stání či volnému pohybu, které nejspíš půjde doplnit lavičkami a kapacita se tak ještě mírně navýší. Aktuální návštěvnost větších koncertů činí okolo dvou tisíc lidí. Na poslední letošní filmovou projekci letního kina dorazilo 1400 diváků. Kapacita by tedy měla být dostačující. „Výjimkou byl samozřejmě koncert Jarka Nohavici, který byl vyprodaný za půl dne a letní kino by vyprodal asi ještě třikrát,“ doplnil Ivo Legner.

Pochybnosti o kapacitě má bývalý šéf boskovických kin a současný ředitel univerzitního kina Scala Radek Pernica. Ten poukazuje nikoliv na aktuální potřeby, ale na [výhled do budoucna](http://ohlasy.info/clanky/2016/08/jen-letni-kino.html): „1800 sedících diváků je prohra. Víme, že hudební průmysl tratí na prodeji fyzických nosičů – to je signál pro to, abychom uvažovali, že kapely budou chtít dělat venkovní show. Skutečně na dalších cca 20 let postačí tato kapacita? Nemyslím si to.“

Předpokládané náklady rekonstrukce hlediště činí přes 12 milionů korun. Část nákladů bude hrazena z dotací – z ministerstva kultury město obdrží 4 miliony, dalšími 2 miliony by mohl přispět Jihomoravský kraj. Rozhodne o tom zářijové zasedání krajského zastupitelstva.

Přesnou představu zatím radnice nemá ohledně dalšího pokračování rekonstrukce, tedy řešení konkrétního technického vybavení či plátna. „To budeme řešit v návaznosti na rozpočet na příští rok,“ uvedl místostarosta Petr Malach. Další etapa práce na letním kině by měla pokračovat po uzavření příští sezóny, do které město zasahovat nechce, od června do října by tedy fungoval areál s novým hledištěm a zbylou stávající podobou. „O technice se bavíme, ředitel KZMB říká, že je zbytečné dnes kupovat promítačku, protože za dva roky bude stará. Je potřeba nejprve udělat zázemí, pak teprve nakoupit techniku,“ popsal Petr Malach.

Ani tento postup nepokládá za správný Radek Pernica. „Nemyslím si, že je to dobrá cesta. Jediný obsah, který může kino nabídnou celou sezonu – denně – je právě projekce filmů. Ta je technologicky závislá. To z mého pohledu znamená, že již nyní by měla probíhat odborná diskuse nad osazením promítací technologie, která by měla potenciál zúročení i mimo klasickou projekci, třeba i při koncertech či jiných akcích. Letní kino je stále kino a kino má svá pravidla,“ upozorňuje Radek Pernica a dodává: „Nechci kritizovat rozhodnutí úřadu, ale pokud je mám odborně komentovat, tak když se nad tím zamýšlím, nečiní mě to šťastným. Proč se to neudělá naráz? Není toho tak mnoho, aby areál nemohl projít celistvou rekonstrukcí. Radnice nemá přesnou představu o dalším pokračování. Já ji mám. Posezení, sociální zázemí, technologie – obsluhoval jsem ten areál mnoho let, není tam moc co vymýšlet, jen je třeba vyřešit dávno jasné problémy. Jsem rád, že se bude letní kino rekonstruovat a že jediným kritériem nebude cena, ale i kvalita. Ale tu kvalitu nevidím. Můžeme se tedy bavit o dobře provedených zemních pracích či o tom, že budou všechny šrouby utaženy, ale rád bych též polemizoval o ideové kvalitě projektu. Nejde přece jen o to, vyměnit sítě a posezení. Co bude dál?“ ptá se bývalý šéf boskovických kin a ředitel brněnské Scaly.
