---
title: Knihovna v bodě nula
cover-photo: https://i.ohlasy.info/cAd0HDfl.jpg
category: názory a komentáře
author: Tomáš Trumpeš
tags: knihovna architektura investice
---

*Boskovická knihovna pobývá v provizoriu už dlouhých devatenáct let. Za tu dobu se vynořilo několik variant řešení, za které se utratilo několik milionů korun, ale skutečnost je taková, že se nic nikam neposunulo ani o píď. Je to strašlivé, ale zároveň to lze uchopit i jako výhodu. Z bodu nula se pořád ještě dá vykročit dobrým směrem. A možná je to svým způsobem snazší než se kus cesty vracet nebo vehementně pokračovat slepou uličkou.*

{% photo src="https://i.ohlasy.info/cAd0HDf.jpg" author="Tomáš Trumpeš" %}

Tohle si myslím Boskovice velmi dobře vyzkoušely v případě sportovní haly. Tam bylo mléko rozlito, někdo nad tím plakal, někdo se nad ním hádal a někdo se zoufale snažil dostat ho zpátky do sklenice. Dnes vidíme, že vrátit se k čistému stolu není zrovna snadné; pokud se má najít rozumné řešení, je třeba nejen utřít rozlité mléko, ale také zastavit pláč a uklidnit hádky. A pak začít znovu plnit sklenici, aniž bychom se vystavovali nebezpečí, že ji při první příležitosti zase převrhneme.

Dosavadní plány na boskovickou knihovnu sice představují nákup dokonce dvou domů a k tomu nějaké vypracované studie, ale ani jedno opravdové rozhodnutí. Pořád nevíme, kde knihovna bude, jak bude vypadat, a možná ani co všechno by měla obsahovat, protože je zřejmé, že [knihovna 21. století by neměla být jen půjčovnou knih](/clanky/2016/01/knihovna.html). Knižní kultura a společenský potenciál místa, kam aktivně chodí třetina obyvatel města, vyžadují mnohem víc. A bod nula, ve kterém se nacházíme, je zároveň příležitostí, jak prokázat, že dokážeme věc správně uchopit, vydiskutovat, dovést do dobrého konce. Tedy nerozlít další sklenici s mlékem.

Jistě to nebude snadné, aspektů, které je potřeba sladit, je velmi mnoho. A nejsou to jen ty odborné – ostatně sportovní hala na Slovákově také neskončila v propadlišti dějin proto, že by návrh nesplňoval požadavky sportovců. I nyní zde máme odborný knihovnický pohled, ale také pohled politický, urbanistický a architektonický, občanský, stavařský, sousedský a kdo ví jaký ještě. Podcenit bychom neměli žádný z nich, to se nevyplácí. Ideální shoda asi neexistuje, ale je třeba se pokusit o tu maximální, k čemuž vede cesta přes poctivou diskusi, analýzu možností a ochotu naslouchat různým názorům, tedy neprosazovat od počátku umanutě jednu z variant. A také, což – mám pocit – hrozí v Boskovicích tradičně nejvíc: neříkat si ono smrtící „To je dobrý, však takhle nám to stačí.“ S nutnými kompromisy bychom neměli rezignovat na co nejkvalitnější výsledek.

Knihovna je jedinečnou a možná v průběhu dalších několika desetiletí neopakovatelnou příležitostí vytvořit v samotném centru města něco, co bude znamením doby, otiskem naší epochy, naší společnou vizitkou. Už první krok z bodu nula bude nesmírně důležitý, a proto je velmi závažné, jakým způsobem vedení města diskusi otevře a povede. Pokud ji tedy otevřít a vést chce, namísto toho aby k devatenácti letům marného čekání přidávalo další a další. Možná jsem příliš malý pesimista, ale věřím, že snaha vykročit z bodu nula zde bude. Teď to jen dokázat tak, abychom i tuto další sklenici s mlékem nepřevrhli.
