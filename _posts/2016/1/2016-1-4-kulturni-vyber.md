---
title: Gianniho kulturní výběr na leden
author: Jan Bařinka
cover-photo: http://i.ohlasy.info/LfKX5rP.jpg
category: zpravodajství
tags: kultura
---

*Novoroční a tříkrálové koncerty, improvizační divadelní představení, klubové koncerty jazzového i tvrdšího charakteru, filmové novinky i klasika – z toho všeho si můžou zájemci o kulturní dění v našem regionu v lednu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

První kulturní akcí letošního roku byl tradiční Novoroční koncert Moravského klavírního tria v zámeckém skleníku. Letos se konal v neděli 3. ledna, jako hosté vystoupili běloruští operní pěvci a zazněly například skladby W. A. Mozarta, G. Verdiho, N. Rimského-Korsakova nebo F. Lehára. Stejný koncert se odehraje ve čtvrtek 7. ledna v kulturním domě v Letovicích.

Novoroční koncert ovšem není jedinou lednovou akcí, která se ve skleníku koná. V pondělí 11. ledna si můžeme zajít na charitativní Tříkrálový koncert, kde vystoupí skupiny Cimbal Classic, Mariachi Espuelas a Pružiny a boskovická klavíristka Kristýna Znamenáčková. Ve středu 20. ledna se koná již dvacáté setkání písničkářů s názvem Open Mic a o týden později, ve středu 27. ledna, pokračuje cyklus Jazz and Blues Boskovice koncertem českého jazzového uskupení Ostrich Quartet.

V Letovicích se Tříkrálový koncert koná v neděli 10. ledna v kostele sv. Prokopa, zde zazní koledy, vánoční písně a spirituály, ale také Česká mše vánoční Jakuba Jana Ryby. Letovická scéna nabídne i jazz, v pátek 22. ledna 2016 v sále ZUŠ Letovice vystoupí skupina Skety.

Jeden metalový a jeden punkový koncert se v lednu odehraje v Hudebním klubu Sklepy. V pátek 8. ledna zahrají metalové kapely Exorth, Blackstar Band, Rosa Nocturna a Neverend, v pátek 22. ledna litoměřická punk-rocková skupina Synové výčepu spolu s brněnskou Inseminační stanicí.

### Divadlo, cestovatelská beseda, scénické čtení

Ve středu 13. ledna si boskovičtí diváci můžou zajít do zámeckého skleníku na divadelní představení s názvem Milostný trojúhelník, kde vystoupí Pavel Liška, Josef Polášek a Martin Brožek bez předem daného scénáře.

<img src="http://i.ohlasy.info/LfKX5rP.jpg" alt="Pavel Liška, Martin Brožek a Josef Polášek" class="img-responsive img-popup">

V pondělí 18. ledna se v boskovickém kině představí cestovatel Pavel Svoboda s besedou o Ománu, současně bude zahájena i výstava jeho fotografií.

V sobotu 23. ledna se můžete těšit na Ochotnický divadelní soubor Eduarda Vojana Brněnec, který v letovickém kulturním domě uvede scénické čtení humorných příběhů z knihy Evžena Bočka Poslední aristokratka.

### Film

Ve dnech 14.–16. ledna boskovické kino poprvé promítá dlouho očekávaný film Quentina Tarantina Osm hrozných s hudbou Ennia Morriconeho a v hlavních rolích se Samuelem L. Jacksonem, Kurtem Russellem a Jennifer Jason Leigh. Filmový klub nabídne ve čtvrtek 21. ledna dánské komediální drama O kuřatech a lidech a ve čtvrtek 28. ledna klasický film Františka Vláčila Adelheid.