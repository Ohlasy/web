---
title: "Editorial: PF 2016! Letošek ukáže, kam směřují naše naděje"
author: Tomáš Trumpeš
cover-photo: https://i.ohlasy.info/g6NydYql.jpg
category: názory a komentáře
tags: politika
---

*Vážené čtenářky a vážení čtenáři, vítejte v roce 2016, který symbolicky přivítal Boskovice sněhovou nadílkou. Kéž je nový rok stejně tak čistý, poetický a přináší světlo na místa doposud temná či šedivá.*

<img src="https://i.ohlasy.info/g6NydYq.jpg" alt="pohled na zasněžené Boskovice" class="img-responsive img-popup" data-author="Tomáš Trumpeš">

Se začátkem nového roku si často spojujeme nové naděje. Jeví se mi, že právě toto slovo by mohlo být pro rok 2016 v Boskovicích příznačné. Rok 2016 bude tak trochu rokem nadějí. Letos se s velkou pravděpodobností výrazně ukáže, jestli jsou naděje spojované se stále takzvaně novým, ale již v podstatě zaběhaným vedením města oprávněné. Koncem roku 2014 rozhodli voliči o změně, v roce 2015 jsme do značné míry sledovali, jak se nová koalice usazuje, seznamuje, vyrovnává se s odkazem svých předchůdců a hledá si vlastní tvář. V roce 2016 se naplno projeví, jestli byly naděje se změnou spojované oprávněné.

Nic samozřejmě neplatí absolutně, naděje měli voliči nejspíš různé a lze očekávat, že ne všechny budou naplněny, avšak ani se netřeba děsit, že všechny budou zmarněny. Ostatně řada dobrých věcí a konkrétních posunů se podařila už vloni. Naše noviny jsou kritické, protože věříme v důležitost konstruktivní kritické diskuse a v nutnost přinášet pluralitní pohledy na jednotlivé záležitosti. Nejen v radničních médiích tento přístup často postrádáme. Přes veškerou kritičnost, ve které jsme odhodláni pokračovat, lze zatím říci, že Boskovicím změna prospěla. Nové vedení je energičtější, více otevřené novým řešením a ochotnější k diskusi.

Podařilo se prosadit věci, které měly být dávno samozřejmostí, ale vzhledem k únavě a setrvačnosti předchozího vedení na ně Boskovice stále čekaly – jsou zveřejňovány zápisy z rady včetně jmenovitých hlasování, fungují přenosy ze zastupitelstva, občané mohou s vedením města komunikovat prostřednictvím webu. Padla i další rozhodnutí, která z Boskovic dělají vstřícnější a vlídnější místo k životu – došlo na zákaz hazardu a na Den Tibetu vlaje na radnici tibetská vlajka, což je pouze symbolické, ale důležité gesto.

Jinde se tyto trendy prosazovat nedaří – pouze kosmetických úprav se dočkala radniční média, my novináři máme často dojem, že informace nedostáváme včas a úplné, jeden z radních a důležitý představitel ČSSD Milan Kolínský nám dokonce odmítl poskytnout rozhovor. Postup radnice jako by někdy provázely obavy a odrážela se v nich jistá paralýza, kterou tyto obavy způsobují.

To se odráží i v nejdůležitějších rozhodnutích, která vedení města udělalo. Zrušení stavby haly na Slovákově ulici bylo zdlouhavé, prosazení bikeparku v Doubravách zcela nedostatečně prodiskutované, nákup Dvořáčkova mlýna prosazený až příliš bez okolků a vývoj přístupu k areálu Červená zahrada zmatečný. A především výměna šéfa nemocnice neproběhla zrovna způsobem, který by přinášel dobrý základ pro obnovení důvěry a stability. A to jak do společnosti, která je na toto téma dlouhodobě citlivá, tak mezi zaměstnance nemocnice.

Na tom všem nese velký podíl také opozice, nejlepším důkazem je asi atmosféra, která doprovází jednání zastupitelstva. Bylo by hloupé očekávat, že 27 lidí rozdělených navíc do dvou protichůdných bloků se na čemkoliv shodne bez průtahů a vyhrocenějších diskusí. Míra malichernosti, osobních invektiv a nekonstruktivního otevírání starých křivd je však zbytečně vysoká. Bohužel pak dochází k tomu, že se ztrácejí i konstruktivní připomínky, které na posledních zastupitelstvech ve věcném a seriózním duchu vznášela především TOP 09. 

Mají-li se věci posouvat správným směrem a má-li rozvoj Boskovic nabrat potřebný drajv, bude zapotřebí se této paralýzy zbavit a unést ještě větší otevřenost. Rok 2015 zastínily dva hlavní problémy, které vedení města zdědilo a mělo potřebu razantně řešit – sportovní hala a nemocnice. Letošní rok, spojený s přípravou rozpočtu na rok příští, bude tedy opravdu hlavním ukazatelem toho, jaké plody přinese toto volební období. Práce na sportovní hale a v nemocnici samozřejmě nekončí, ale teprve nyní jako bychom s vedením města začínali u vyčištěného stolu. Teprve letos se naplno projeví, jak schopné vedení radnice máme a kam a jakým způsobem chce toto město vést. A proto se teprve letos Boskovice dozví, kam směřují jejich naděje. Jestli ke zmaru, či k naplnění.

PF 2016!
