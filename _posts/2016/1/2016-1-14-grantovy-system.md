---
title: Grantový systém se letos otevírá i jednotlivcům
cover-photo: http://i.ohlasy.info/9qhrhspl.jpg
author: Tomáš Trumpeš
category: zpravodajství
tags: kultura
---

*Systém podpory neziskových organizací konajících svou činnost v Boskovicích, nazvaný Grantový systém města Boskovice, dostál pro letošní rok několika významnějších změn. Vyvíjí a mění se ovšem po celou dobu svého více než desetiletého fungování. Letos v něm radnice rozdělí 850 tisíc korun, a poprvé to nebude jen neziskovkám – na pořádání akcí totiž mohou nově žádat i fyzické osoby.*

Pro letošní rok budou granty udělované ve dvou oblastech – na celoroční činnost a na jednorázové akce. Pro první oblast je vyhrazeno 340, pro druhou 510 tisíc korun. Na činnost lze získat pro jeden projekt maximálně 30 tisíc, na akce 50 tisíc korun. Žádat v obou oblastech paralelně mohou jen organizace zaměřené na práci s dětmi a mládeží. Uzávěrka žádostí, [které lze získat na webu města](http://boskovice.cz/grantovy-system-mesta-boskovice/d-27263/p1=1019), je ve středu 20. ledna.

Ještě předloni se v grantovém systému rozdělovalo 600 tisíc, vloni to bylo 850 tisíc. Porovnávat konkrétní částky rozdělené v jednotlivých letech je ovšem problematické, protože během času se mění struktura systému a také aktivity, které zahrnuje. Poslední navýšení je tak dáno především tím, že město zrušilo jeden z dalších programů podpory, který sloužil zejména místním divadelníkům, a ušetřenou částku převedlo k ostatním grantům. Podle místostarostky Jaromíry Vítkové lze však i přesto jednoznačně říct, že výše vynaložených prostředků pro fungování neziskovek během let roste. Grantový systém začal fungovat v roce 2004 a v začátcích se podpora pohybovala okolo tří set tisíc korun.

Celý systém zaznamenal v průběhu fungování hodně změn. „Neustále jsme se snažili přizpůsobovat ho potřebám neziskovek, stále jsme naráželi na něco, co kritéria nepokrývala, a přitom si to podporu zasloužilo,“ vysvětluje boskovická místostarostka. Příkladem může být, že o granty nejprve nemohla žádat sdružení, která neměla sídlo v Boskovicích, dnes už to možné je – samozřejmě pokud se jejich činnost v Boskovicích koná a přináší městu užitek. Letos se také mění výše podpory, kterou musí pořadatelé k obdrženým penězům přidat z vlastních zdrojů. Místo dříve nutných 30 procent této takzvané spoluúčasti bude letos stačit 20 procent. U podpory celoroční činnosti zůstává požadovaná spoluúčast na 30 procentech.

Zjednodušení se dočkal letos také způsob, kterým jsou žádosti hodnoceny. Projekty posuzuje devítičlenná komise, ve které usednou čtyři radní, dva zástupci příspěvkových organizací, jeden zástupce školství, vedoucí odboru kanceláře tajemníka, a úřednice Aneta Sedláčková, která má granty na starosti.

Vypracování několikastránkového projektu a komplikovanost jeho posuzování je asi hlavním problémem dnešní podoby boskovických grantů. Jsou města, jako kupříkladu Litomyšl, kde radnici stačí, aby neziskovky vyhotovily stručný dvoustránkový formulář s žádostí o dotaci. Místostarostka Jaromíra Vítková vysvětluje náročnost boskovického systému tím, že se snaží být maximálně transparentní a spravedlivý. Historicky je to dáno i tím, že městská rada původně grantové komisi příliš nedůvěřovala a měla tendence její návrhy na podporu jednotlivých projektů výrazně měnit. I proto vyvstala snaha vytvořit přehledný a podrobný systém podoby a hodnocení projektů. „A pak je to také proto, že se jedná o veřejné peníze, se kterými musíme nakládat podle nějakých pravidel a s možností kontroly,“ dodává Jaromíra Vítková. Dnes už k napětí mezi radou a grantovou komisí prakticky nedochází, městská rada, která má ze zákona stále poslední slovo při rozhodování o výši udělování podpory, zasahuje do návrhů grantové komise minimálně. „Občas se jen diskutuje o tom, jak přísní být k někomu, kdo třeba porušil nějakou formální náležitost projektu a komise proto jeho žádost vyřadila,“ popisuje Aneta Sedláčková.

Nárůst podpory boskovických neziskovek je logický i proto, že spolkový život během let narůstá a neziskových organizací přibývá. Ne vždy se jedná o spontánní občanské aktivity, své neziskovky podpůrné si dnes zakládají i nejrůznější instituce, jako školy či příspěvkové organizace. Ty jsou totiž samy z grantového systému vyloučeny, o podporu nesmí žádat příspěvkovky zřizované městem, ale ani Jihomoravským krajem.

Grantový systém není jedinou formou, jak město nejrůznější aktivity podporuje. Větší zavedené akce mají vyčleněnou položku přímo v rozpočtu – to se týká festivalu Boskovice pořádaného pražským sdružením Unijazz (letos 100 tisíc), festivalu Ibérica (50 tisíc) či Boskovických běhů. Zvlášť dostávají dotace také katolická a evangelická církev (50 a 50 tisíc), ty jsou vnímány jako příspěvek na údržbu památkově chráněných kostelů, které kromě církevních obřadů slouží i široké veřejnosti při kulturních akcích. S dalšími 80 tisíci rozpočet města počítá i pro jednorázové dary mimo grantový systém. Úplně bokem stojí sportovci, kteří získávají podporu [ve vlastním dotačním programu](http://boskovice.cz/dotacni-program-sport-2016/d-27315/p1=1019). Z grantového systému však mohou také čerpat na projekty jednorázových akcí pro veřejnost.

Zájem o grantový systém víceméně odpovídá jeho nastavení. Po vyhodnocení projektů podle kritérií a určení jejich procentuální podpory sice musí obvykle docházet k dalšímu krácení podle množství vyhrazených peněz, v loňském roce byl ale převis požadovaných prostředků nad možnostmi danými rozpočtem minimální. Vloni činily žádosti v součtu celkem něco přes 900 tisíc, takže po krácení projektů na základě hodnotících kritérií dokonce v systému zůstaly volné peníze. Město proto vyhlásilo druhé kolo podávání žádostí. Jak to bude letos, je těžké odhadovat, protože otevřením grantů v oblasti pořádání akcí nejen pro sdružení, ale i pro jednotlivce, může dojít k zásadnějšímu navýšení žádostí. Jinak byly totiž jejich počet i výše v podstatě odhadnutelné. „Asi osmdesát procent projektů se opakovalo v každém roce, byly víceméně podobné. Jaký bude zájem ze strany fyzických osob nelze odhadovat, takže letos je to v tomto ohledu trochu zkušební ročník,“ říká Aneta Sedláčková, která má na boskovické radnici grantový systém na starosti.