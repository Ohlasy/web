---
title: "Město – životní prostor s důrazem na dopravu"
cover-photo: https://i.ohlasy.info/EkJWkh1l.jpg
category: názory a komentáře
author: Jiří Klimek
tags: doprava architektura
---

*Položme si jednoduchou otázku: Jaké město chceme obývat? Pro koho plánujeme město? Chceme město plné aut, nebo dáme přednost ulicím plným lidí, kteří se potkávají, zdraví, povídají si – zkrátka žijí? Aniž bychom si to uvědomovali, jsou naše zvyky a způsob života značně ovlivněny prostředím, ve kterém se pohybujeme. Původně to prostředí vznikalo podle našich zvyků, ale dnes už většinou nepoznáme, co je ten určující faktor, zda zvyky, nebo prostředí.*

<img src="https://i.ohlasy.info/EkJWkh1.jpg" alt="" class="img-responsive img-popup" data-author="Tomáš Znamenáček">

*„Musíme v sobě probudit radosti chodce, radosti obyvatele veřejných prostorů a budovat obyvatelná města. Musíme je upravit tak, aby se v nich dalo žít, volně a bezpečně se pohybovat, procházet se, klidně nakupovat, pozorovat jejich krásu a památky, hrát si na hřištích, shromažďovat se, odpočívat, sedět v kavárnách venku, když je krásně, slunit se, koupat se…, musíme se naučit města obývat.“ (Karel Honzík, 1944)*

Města prošla v minulosti překotným vývojem, ale až do nedávna byla stavěna kolem jednoho jediného základního kamene – člověka, schopného bez obtíží pohybu průměrnou rychlostí jen asi 4 kilometry za hodinu. Z těchto fyzických parametrů vyplývají další aspekty, například akční radius či příjemné měřítko veřejných prostranství.

Sídla přirozeně respektovala docházkové vzdálenosti, dokud se nerozšířil jiný způsob dopravy. S příchodem osobního automobilu se akční radius každého jedince zdánlivě zvětšil. Tehdy se změnilo i plánování měst a změnilo se, dle mého, rapidně k horšímu. Středobodem již nebyl člověk, ale stal se jím „smradlavý životu nebezpečný invalidní vozík“, [jak auto trefně nazývá urbanista Jeff Speck](http://www.ted.com/talks/jeff_speck_the_walkable_city). Drobné obchody a denně potřebné služby umístěné v každé čtvrti nahradila velká centra na předměstích, lidé se naučili za prací dojíždět a město se změnilo.

### Dopravní indukce

*„Lidé jsou tam, kde jsou lidé.“ (severské přísloví)*

Dopravním expertům je známý dokázaný jev nazývaný dopravní indukce – zlepší-li se podmínky pro určitý typ dopravy, natáhne tento typ další cestující natolik, že původní zlepšení nebude patrné. Například „zlepšení“ parkování navýšením parkovacích míst natáhne do ulic více aut, což ale povede k ucpaným ulicím a křižovatkám → jejich rekonstrukce a zlepšení propustnosti natáhne opět více aut, která zase nebudou mít kde parkovat → navýšení parkovacích míst natáhne do ulic více aut, což povede k ucpaným ulicím a křižovatkám, a tak stále dokola… Město se tak nezadržitelně dostane na spirálu a v určitý moment přestane připomínat město, jak je známe, a stane se jen parkovištěm a silnicí.

Indukci však lze použít i pozitivně – vylepšení podmínek pro alternativní způsoby dopravy přesune část cestujících z dominantního dopravního prostředku, a tím se situace uklidní. Přijede-li k lékaři víc lidí autobusy, protože MHD funguje (má krátké intervaly, snadno dostupné a hezké zastávky), nebude třeba zvětšovat parkoviště, protože aut, která chtějí parkovat, ubude. Stejně tak může víc lidí denně používat kolo nebo vlastní nohy k dopravě do zaměstnání či za nákupy, je-li tato cesta bezpečná a příjemná – například nekoliduje s těžkou kamionovou dopravou a v kritických místech je jasně oddělená. Musíme si však zodpovědně říct, jaké řešení dopravy doopravdy chceme, a pak podnikat všechny kroky k jeho naplnění.

### Prostupnost území

Jeden ze zásadních kamenů pohodlného pohybu je takzvaná prostupnost území, ať už se jedná o město nebo například o les. Les nás v tomto článku nezajímá, tak zůstaneme u městské zástavby.

Kvalitní návrh města musí počítat s pěším pohybem odkudkoli kamkoli. V Boskovicích nám to bohužel na několika klíčových místech vůbec nevychází. Jedním z nich je například cesta za nákupy z bytovek na Komenské do Lidlu, Tesca či nedejbože do Kauflandu – křižovatka u Slavie není nic moc, ale přejezd a křižovatka s Chrudichromskou a Dřevařskou jsou pro chodce peklo. Hřebíček do rakve byl zasazen povolením oplocení mezi Lidlem a Tescem bez stavby chodníku, zřejmě původně plánovaný pokus skončil dosti nešťastně za prodejnou zahradní techniky.

<img src="https://i.ohlasy.info/lYkcpOh.jpg" alt="oplocení mezi prodejnami Lidl a Tesco" class="img-responsive img-popup" data-author="Tomáš Znamenáček">

Další krizovou situací, která je dle mého mnohem problematičtější, je dopravní neřešení celého areálu v Červené zahradě. Pominu teď samotný areál, protože největší problém je, že se k němu nedá z města pohodlně vůbec dostat! Úzký profil v Jankáči bezpečný pohyb chodců vylučuje a samotný příchod ke stadionu či koupališti je ještě horší.

Nejlepším řešením by bylo otevřít pěší propojení od lázní dolů do ulice Podhradí, a tu nově vyřešit s důrazem na pěší pohyb. Například s novým vstupem do areálu na západní straně přímo z Pilského údolí by areál mohl být průchozí, a tak by se zkrátil kolizní úsek, na který si občané stěžují.

### Dopravní návrh s důrazem na člověka

*„Řeknu to takhle: každé velké město má svůj odbor pro řízení a plánování dopravy, kde padesátka lidí pořád kontroluje, jestli si to tady auťáky dost užívají a jestli se mají v našem městě fajn. Proto doporučuju, abychom na každé radnici založili také odbor pro pěší a veřejný život.“ (Jan Gehl, [Lidové noviny 19. března 2011](http://data.ohlasy.info/rozhovor-gehl.pdf))*

Je zajímavé, že máme instituce zabývající se migrací žab a koridory pro pohyby různých dalších zvířat, stejně jako každé větší město disponuje odborem dopravy, kde několik lidí kontroluje, zda mají auta kde parkovat a kudy jezdit, ale chybí nám instituce, které by řešily, zda se v nové výstavbě dobře žije lidem. A tím „dobrým žitím“ nemyslím plnění hygienických limitů, ale spíše obtížněji uchopitelné věci jako snadnou orientaci v území, možnosti vyžití dětí i jejich rodičů či snadnost vytváření „sociálního tmelu“, třeba dobrých sousedských vztahů. Když se řekne „doprava“, představuje si většina lidí okamžitě auta, ačkoli k tomu není jasný důvod. Pěšky nebo na kole je to v našich myslích asi příliš „doleva“…

*„Je důležité, že všechny významné sociální aktivity, hluboké zážitky a konverzace se odehrávají, když lidé stojí, sedí, leží nebo jdou. Člověk sice může zachytit krátký pohled jiného člověka z automobilu nebo vlaku, ale život probíhá pěšky. Pouze situace probíhající během chůze funguje jako plnohodnotná příležitost pro kontakt a informaci, ve které máme čas na zážitek, pauzu nebo setkání.“ (Jan Gehl, Život mezi budovami, 2000)*

### Když se chce, jde to

Kodaň se již na konci šedesátých let vydala opačným směrem, než jaký byl tenkrát nastaven z Ameriky, a začala důsledně pracovat na řešeních zaměřených na pěší. Ve městě například každoročně v centru zruší 2 % parkovacích míst pro osobní automobily a vznikají nové pěší zóny a cyklostezky. Výzkumy v centru Kodaně v roce 1986 zjistily, že mezi lety 1968 a 1986 se rozloha ulic a náměstí pro chodce ztrojnásobila. Souběžně s tímto zlepšením fyzických podmínek zaznamenali také trojnásobek postávajících a sedících lidí. Šéf tamějšího odboru dopravy k tomu říká: „Když tu nezaparkují, tak ani nepřijedou,“ a zvolí jiný způsob dopravy.

Podobně se experiment v New Yorku stal trvalým řešením: v létě 2008 bylo sedm bloků slavné ulice Broadway v New Yorku zúženo ze čtyř pruhů na dva. V květnu 2009 byly části Broadwaye, mezi nimi i Times Square, [na zkoušku uzavřeny pro auta](http://www.auto-mat.cz/2012/05/jak-se-zmenil-times-square-v-pesi-zonu/). Prostor se zaplnil stoly, lavičkami, květináči a hlavně lidmi. Byl to nepřehlédnutelný úspěch. Po půl roce už bylo jasné, že experiment zůstane natrvalo. Zajímavým ukazatelem je, že uzavření Times Square pro auta dokonce zkrátilo dojezdové časy taxíků a MHD v okolí…

Když to jde v New Yorku, musí to jít kdekoli, a já věřím, že i v naší republice a v našem městě najdeme taková řešení, která budou vytvářet životní prostor určený především pro lidi.
