---
title: „Chtěli jsme přilákat co nejvíc lidí a doufali, že sami začnou běhat. A to se povedlo.“
cover-photo: https://i.ohlasy.info/l1Vx5Gxl.jpg
author: Martina Vašková
category: rozhovory
tags: sport
---

*Rozhovor s ředitelem Boskovických běhů Petrem Bartoškem. Pod hlavičkou sdružení Sportuj s námi pořádá se svým týmem několik sportovních akcí pro dospělé i děti. V neděli 1. května se bude konat největší z nich – Boskovické běhy, které jsou oblíbené napříč generacemi a díky nimž běhá v Boskovicích a okolí stále více lidí.*

{% photo src="https://i.ohlasy.info/l1Vx5Gx.jpg" author="Martina Vašková" %}

**Do startu letošních Boskovických běhů zbývá několik dnů. Co to znamená pro vás jako pořadatelský tým, prožíváte nervozitu, stres nebo radost**? 

Je to od každého trochu. Nejvíce záleží na okolnostech. Ty určují, zda řešíme více problémů a jsme ve stresu, nebo jestli převládají příjemné pocity. Rok od roku si říkám, že jsem na přípravy i finále Běhů připraven, ale pokaždé mě stejně něco překvapí. Letošní ročník je pro mě jiný tím, že jsem se rozhodl nechat události okolo příprav více plynout, samozřejmě za předpokladu, že vše budeme chystat stejně jako doposud. 

**A osvědčil se tvůj přístup, nebo se při letošních přípravách vyskytl nějaký závažnější problém**? 

Myslím, že nevyskytl. Což ale souvisí s přístupem k dané věci. Boskovické běhy vznikly s nějakými pocity a cíli, na které je vždy dobré si vzpomenout a oživit je, abychom případné problémy lépe zvládali. 

**Letos se Boskovické běhy konají už posedmé. Není pro vás celá akce už rutinní záležitostí**? 

Určitě ne. Celý ten, jak my říkáme, běh okolo Běhů nám stále přináší něco nového. Náš tým se snaží vymýšlet nové věci a ty stávající posunout. Moje oblíbená věta je, že se vždy snažíme udělat vše proto, aby to dobře dopadlo. 

**Jaké novinky jste nachystali pro letošní ročník**? 

Chceme se ještě více přiblížit lidem, a od toho se odvíjí i nové produkty. Hlavní Běh za sedmizubým hřebenem jsme rozdělili do štafety. To znamená, že ti, kteří si netroufnou běžet celých 12,5 km, a přesto chtějí zažít atmosféru hlavního běhu, si celou trasu mohou s někým rozdělit. První z dvojice poběží trasu o délce 7 km a druhý pak 5,5 km. Další věcí, která je lehce nadstandardní, je rozdělení soutěže družstev na ženské a mužské. Soutěže družstev bývají běžnou součástí běžeckých závodů, nikdo však neřeší, zda se jedná o muže či ženy. A my jsme chtěli dát šanci všem zazávodit si spravedlivě. Byť se to může zdát jako relativně málo novinek, nebylo úplně jednoduché vše zrealizovat. 

{% photo src="https://i.ohlasy.info/ClT7G5t.jpg" author="Jaroslav Parma" %}

### Lidé už překonali ostych běhat ve městě

**Letos poprvé se nekonala běžecká příprava Trénuj s námi, která zahrnovala tréninky v tělocvičně, venku, v posilovně a podobně, a trvala celé tři měsíce. Proč jste od ní upustili**? 

Přípravu jsme letos nepořádali, protože svůj účel už splnila. Běžcům v přípravě jsme zajišťovali nejrůznější zařízení, a proto jsme potřebovali určitý počet lidí. A z mého pohledu lidé už překonali ostych běhat ve městě a sami si našli způsob, jak běhat. Měl jsem pocit, že už není potřeba nic organizovat. Když jsme s přípravou začínali, nepočítali jsme s tím, že by to byl dlouholetý projekt. Chtěli jsme lidem ukázat běh a připravit je na 1. května, více o bězích mluvit, a to všechno se splnilo. Rozhodli jsme se proto napnout síly jinam – více se věnujeme dětem, od minulého roku organizujeme dětský duatlon a atletickou a gymnastickou přípravu pro děti. Volným pokračováním tréninků se stala generálka na Boskovické běhy. Tu děláme 14 dní před Běhy, protože některé úseky trasy nejsou během roku přístupné nebo protože se někteří běžci 1. května nemohou nebo nechtějí zúčastnit. Letos běhalo 51 lidí, což je jednou tolik, co minule.  

**Kolik máte registrovaných běžců pro letošní závod**? 

Počty registrovaných se pohybují okolo 1200, což považujeme za nádherné a optimální číslo. Loni se zaregistrovalo celkem 1362 běžců, z toho 712 do hlavního běhu. A ačkoliv jsme se nikdy nehonili za čísly a konkurenční tlaky ostatních běhů jsou veliké, my si svá čísla držíme a spíš je navyšujeme. Z přihlášených běžců je cca 70 procent lidí z Boskovic a okolí. A také v tom je výjimečnost této akce – z běžců, kteří si chtěli závod zkusit, se stávají ti, co jezdí po dalších regionálních bězích. Pro některé Boskovické běhy představují vrchol sezony, pro jiné tvoří její pevnou součást. 

**S jakým cílem Běhy vznikaly? Počítali jste s tím, že se bude jednat o tak úspěšnou a velkou akci**? 

Běhy vznikly, protože jsme chtěli lidem nabídnout možnost běhat tam, kde nikdy dřív neběhali, kde nebyla žádná tradice. Nechtěli jsme podlehnout módnímu trendu běhání, ale naopak jsme jej chtěli využít. Při prvním ročníku se mě lidé ptali, proč umělci, uzavírky, pódium, proč celodenní záležitost a já mohl říct jen, že právě proto, že jsme věřili, že tyto běhy mohou být jiné. Že budou pro lidi z tohoto města, a jim se co nejvíce pokusíme běh přiblížit. Věděli jsme, že pokud omezíme provoz města, musíme dát lidem protihodnotu. Nemůžeme udělat akci, při které na celý den uzavřeme náměstí, a než doběhnou poslední přihlášení, bude vše zbourané. Proto jsme přemýšleli, jak vše propojit. Chtěli jsme sport a kulturu a také lidi, kteří přijdou fandit. A v podstatě spontánně vznikl nápad na celodenní kulturně sportovní akci. Naše motto Přijďte, bavte se, fanděte a běhejte, které jsme postupně tvořili, přesně odpovídá naší myšlence. Že musíme přivést běžce, bylo jasné, ale my se zaměřili také na fanoušky.

**Takže jste to postavili trochu naopak, ne na běžcích, ale na fanoušcích**…

Ano, chtěli jsme přilákat co nejvíc lidí a doufali, že je běh osloví a atmosféra závodu strhne a sami začnou běhat. A to se, myslím, povedlo. 

**Už při prvním ročníku tedy bylo jasné, že Boskovické běhy musí být tak velká akce**. 

Ano, a přesně tak jsme to chtěli. Když jsem se někde dočetl, že běhy jsou úspěšný komerční projekt, v duchu jsem za to novinářům poděkoval, protože to pro nás byla největší pochvala. Věřím, že existují energie, které fungují na principu, co rozdáš, to dostaneš, takže náš výsledek snad trochu říká, co jsme rozdali. Naši doménou jsou lidé, kteří běhy tvoří, dále ti, kteří běhy přijali, veřejnost, jež zaplňuje náměstí a spousta příběhů, které se v průběhu akce odvíjí. 

**Jak velký je tým lidí, který běhy připravuje**?

V den D, hodinu H, minutu M až 120 lidí, kteří jsou k dispozici divákům, běžcům a účinkujícím. Což jsou z velké většiny dobrovolníci. Náš páteřní tým, který zajišťuje všechny akce a pravidelně se v průběhu roku schází, tvoří šest lidí. Kromě Boskovických běhů pod hlavičkou spolku Sportuj s námi organizujeme ještě blanenský Půlmaraton Moravským krasem, Sport Life Run v Brně a projekty pro děti. 

{% photo src="https://i.ohlasy.info/fQ1S7qC.jpg" author="Jaroslav Parma" %}

### Tenisky a trocha času

**Jak moc jsou rozdílné ostatní dva běhy, které pořádáte, od těch Boskovických**? 

Díky Boskovickým běhům jsme si vysloužili nabídku od pořadatelů půlmaratonu z Blanska, který jsme převzali. To je ovšem jiný formát akce a vyžaduje jinou sportovní úroveň. Když už nic jiného, máme zde možnost spojit lidi z Blanska a Boskovic prostřednictvím běhu. Ten, kdo by v Boskovicích nabyl běžeckou jistotu, může zkusit půlmaraton a být s námi ještě u jiného projektu. S Brnem je to podobné, díky Boskovicím se nám otevřela tato šance. Je to běh v závěru sezony, navíc ve specifickém prostředí brněnských veletrhů. Snažíme se o to, aby se lidé mohli ideálně zúčastnit všech tří běhů, protože jsou to spojené nádoby, i když se jedná o svébytné projekty, 

**Počty nejrůznějších běhů v regionu i celé České republice stále vzrůstají. Jaké mají Boskovické běhy postavení mezi ostatními podobnými akcemi**? 

Jsou jednoznačně výjimečné, za tím si stojím. Běhů je opravdu hodně, čím dál víc. Ale ty naše mají jedinečné postavení díky tomu, že jsou i kulturní akcí. Existují různé trendy, jakým způsobem pořádat běhy, ale většinou převládá sportovní stránka. A to my jsme právě nechtěli. Chtěli jsme vybudovat lidový běh, běh pro lidi. Myslím, že si spousta lidí vzpomene, že se v Boskovicích neběhalo. A v začátcích jsem se musel potýkat s názory, že ani nikdy nebude. Ale realita je naštěstí jiná. 

**Čím to tedy je, že v poslední době lidé tak rádi běhají**? 

Běhání stalo módním trendem, velkou roli hraje také to, že lidé více přemýšlejí, jak trávit volný čas aktivně. A běh může přijít ke konzumentovi úplně blízko a nic kromě tenisek a trochu času k němu vlastně nepotřebuješ. Při běhu můžeš být sám sebou a přemýšlet nad věcmi, stejně jako můžeš své pocity sdílet s ostatními. Záleží to jen na tobě. 

**Ty sám běháš**? 

Určitě bych chtěl běhat víc, než běhám. Ale na druhé straně běhám tolik, co můžu. Běh je jeden z mála sportů, který mi zůstal. 

**Vraťme se ještě k 1. květnu v Boskovicích. Letos fanoušci na náměstí uslyší skupinu O5 & Radeček, Karlovy Hračky, VIP osobností budou bývalí atleti Kateřina a Tomáš Janků. Dle jakého klíče volíte interprety pro dané ročníky**? 

Rozhodujeme se nejčastěji pocitem. Záleží také na způsobu, kterým probíhají jednání s oslovenými lidmi, a u tváří Běhů dáváme přednost osobní rovině před tou komerční. Prostor jsme chtěli dát také místním spolkům a sdružením – prostě tak, aby si na akci každý našel to svoje. Vloni jsme se rozhodli pro srdcovou záležitost brněnskou legendu Progres 2, letos to bude zase víc pro mladší. Pak se stane, že se na náměstí za celý den vystřídají všechny generace. 

**Nesetkáváte se někdy s kritikou celé akce? Že je moc velká, hlučná, s mnoha sponzory**? 

Nemohu říct, že bych to nikdy neslyšel. Ale jsou to ojedinělé hlasy, na které mají lidé nárok. Za ty roky jsme se naučili zaobírat se kritikou, která je konstruktivní. Za celou historii Běhů – a to se bavíme o výtkách, které se k nám dostanou – jsme řešili problémy, jež nastaly, než si město na Běhy zvyklo. Jednalo se například o to, že někomu kvůli Běhům ujel autobus, což mě dodnes mrzí. Ohlasy ale máme spíše opravdu pozitivní, kritiky je naštěstí málo. 

**Kam byste Boskovické běhy chtěli ještě dovést? Je jejich současná podoba už ta konečná**? 

Myslím, že náš největší cíl je, aby v Boskovicích Běhy zůstaly a jednou fungovaly i bez nás. Pokud o ně bude zájem, znamená to, že mají smysl a že by měly pokračovat. Protože se jedná o historicky mladý běh, bylo by úžasné zde vybudovat jeho dlouhodobou tradici. A pro nás je také důležité užít si celou přípravu, každou chvíli před Běhy i v průběhu celé akce. 

**Takže třeba úpravy či změny tras neplánujete**? 

Kdo se podívá do programu, najde tam už těžko prostor pro něco nového. Spíš než měnit a zvětšovat se budeme snažit zdokonalovat to, co máme. Nosné běhy jsou pro nás ty dětské, Zámecký, Lidový a hlavní běh. Myslím, že jsme docílili toho, že trasy jsou optimální. Od běžců často slýcháme, že hlavní trať je díky své různorodosti jedna z těch nejkrásnějších, co běželi. Tvoří ji dva výběhy, dva seběhy, k tomu běh údolím říčky Bělé, vrcholí Pilákem a velké zpestření představuje průběh zámkem.

{% photo src="https://i.ohlasy.info/2c1BnBF.jpg" author="Martina Vašková" %}

### Boskovice běhy přijaly

**Vloni jste založili sportovní akci pro děti s názvem Dětský duatlon, pořádáte atletickou přípravu pro děti. Proč jste se rozhodli k těmto krokům**? 

Velký vliv určitě má, že jsem pracoval 25 let ve školství. Jsem proto přesvědčený, že pokud děti dostanou příležitost a vzor, je šance, že budou sportovat. My byli šťastní, když nám starší půjčili klíče od sokolovny nebo nám pískali zápas, na to se nezapomíná. Myslím, že dnes není doba přikazování, ale ukazování, a beru to tak, že máme povinnost ukazovat možnosti, co mohou děti dělat. Duatlon je volným pokračováním atletiky a gymnastiky pro první a páté třídy. S oblibou říkám, že máme vizi dětského pokoje, kdy žák od první do páté třídy absolvuje naše duatlony (od třetí třídy triatlony) a ví, že pokud opravdu pětkrát absolvuje, v páté třídě získá titul železného chlapce nebo železné dívky. Chceme dětem ukázat, že mohou běhat, jezdit na kole a následně plavat. A pokud jim to nepůjde, zkusíme jim otevřít kemp na plavání nebo třeba cykloškolku, abychom jim pomohli. 

**Kde na to všechno vezmete prostředky**? 

Díky našim partnerům, kteří podporují Boskovické běhy, můžeme realizovat i ostatní aktivity. Rozpočet Boskovických běhů se pohybuje okolo milionu korun, který musíme zajistit. Dnes už máme příznivé hospodářské výsledky, můžeme proto pořádat i další akce. Je to o tom, že společně dokážeme vytvořit projekt, který si zajistí peníze pro své fungování. A bude to tak do té doby, dokud o něj bude zájem a bude mít smysl. Každý partner je pro nás potřebný. Oceňujeme, pokud naši partneři zůstávají, máme pak větší klid na práci. Klíčovým partnerem je pro nás samozřejmě i město – bez lidí z města by Běhy fungovat nemohly. 

**Boskovické běhy se staly v regionu a ve městě fenoménem. V čem tedy podle tebe tkví jejich úspěch**?

Zejména v tom, že Boskovice Běhy přijaly. Dnes je všeho je moc, člověk si může vybírat z velké nabídky a rozhoduje zájem. My jsme šťastní, že veřejnost v Boskovicích přijala naši nabídku, že nám rok od roku přibývá startujících, že běhá stále více lidí, a že se sem lidé stále vracejí. Velkou roli hrají i doprovodné akce – koncerty, ale i to, že zapojujeme celé rodiny a myslíme i například na ty, kteří běhat nechtějí, a tvoříme speciální trasy pro turisty. K úspěchu Běhů ale přispívá i mnoho zdánlivých maličkostí – třeba i vysazení Stromu lásky – ten na jiných bězích nenajdete.
