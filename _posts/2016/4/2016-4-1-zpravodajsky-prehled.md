---
title: Zpravodajský přehled za březen
author: Tomáš Trumpeš
cover-photo: http://i.imgur.com/p7tqFrp.jpg
category: zpravodajství
excerpt: Výběr nejdůležitější událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v březnu na Boskovicku událo.
---

Po únorovém zastupitelstvu se v Boskovicích řešila kauza znaleckého posudku na pozemek tzv. Dvořáčkova mlýna. Posudek zpracoval opoziční zastupitel [Jiří Pevný](/clanky/2016/03/rozhovor-pevny.html), na kterého vzápětí boskovičtí radní na námět [Milana Kolínského](/clanky/2016/03/rozhovor-kolinsky.html) podali podnět ke krajskému soudu. Rozhovory s oběma muži rozkrývají jejich přístup k celé věci a hlavně dosti beznadějně zablokované vztahy boskovické opozice a koalice.

Lezecká stěna na letním kině nejprve zamířila kvůli statickému posudku [na hřbitov zavržených projektů](/clanky/2016/03/stena-nebude.html), avšak odtud ji trochu nečekaně vytáhl sportovec a stavební inženýr [Adam Kožoušek](/clanky/2016/03/stena-otevreny-dopis.html).

K realizaci naopak směřují [Boskovické stezky](http://boskovice.cz/boskovicke-stezky-predstaveny-verejnosti/d-27990/p1=1019), tedy projekt na vybudování cyklotras pro vyznavače terénní cyklistiky v lokalitě lesa v Doubravách. Podle Romana Kalabuse z České Mountainbikové Asociace by po dvou letech provozu mělo areál navštívit 12–14 tisíc lidí za rok.

Boskovická solární elektrárna se dostala [do rukou velkých solárních hráčů](/clanky/2016/03/elektrarna-koupena.html). Znamená to, že bude dále pokračovat její provoz? To zatím není jisté. Situaci navíc zamotává, že odvolací soud zrušil předběžné opatření, na základě kterého proběhla dražba panelů.

Stále se diskutuje také o boskovické nemocnici. Spočítali jsme, [kolik stál město její provoz v posledních 10 letech](/clanky/2016/03/hospodareni-nemocnice.html). S prosbou o názor na další vývoj nemocnice jsme se obrátili také na [čtyři lékaře s politickými zkušenostmi](/clanky/2016/03/anketa-nemocnice.html).

V nemocnici bylo [slavnostně otevřeno zmodernizované dětské oddělení](http://boskovice.cz/nemocnice-ma-moderni-detske-oddeleni/d-27988/p1=1019). Rekonstrukce byla financována z rozpočtu nemocnice a stála na 3,7 milionu korun.

Proběhlo [setkání s občany](https://vimeo.com/158544368) nad tématy doprava, knihovna, památková zóna a Family Friendly Community.

Ochotu vzdát se sokolovny projevili boskovičtí sokolové na svém zasedání koncem března, když si schválili, že budou jednat o úmyslu převzetí budovy městem. Za jakých podmínek není dosud jasné, mluví se i o bezplatném převodu. Záměr musí ještě schválit sokolská župa a celostátní vedení sokola.

Město [zadalo vyhledávací studii](http://zrcadlo.net/clanky/Boskovice-zadaji-vyhledavaci-studii-ktera-urci-trasu-obchvatu-mesta-2699/), která by měla prověřit možnosti vybudování obchvatu města pro řidiče mířící směrem na Velké Opatovice.

Na plese sportovců byla vyhlášena [anketa o nejlepšího sportovce, družstvo a trenéra Boskovic za rok 2015](http://boskovice.cz/nejlepsi-sportovci-boskovic-za-rok-2015/d-27876/p1=1019).

Po březnovém projednání radou města byla zveřejněna [vizualizace přístavby mateřské školy na ulici Bílkova](https://www.facebook.com/ohlasy/posts/971742189546563).

Vedení Boskovic definitivně oznámilo, které komunikace ve městě chystá v letošním roce opravit. [V lednu jsme informovali, že opravy se dočkají ulice Dřevařská, Polní, Příční a Janáčkova](/clanky/2016/01/opravy-chodniku.html). Nově k nim radní přidali silnici za bytovými domy v ulici Otakara Kubína, která vede k budově mikrobiologie. Součástí rekonstrukce bude také oprava chodníků.

Nových chodníků se pěší dočkají i na Sokolské od ulice Bedřicha Smetany kolem Krasu až po Jiráskovu a dále před Minervou od ulice Vodní až po Nádražní. Částku 400 tisíc vyčlenila boskovická radnice také na opravu chodníku na náměstí 9. května od Základní umělecké školy po Jednotu a 200 tisíc bude stát rekonstrukce chodníku u bytových domů č.p. 46–48. na Bílkově.

[Opravy silnic na Boskovicku](https://docs.google.com/spreadsheets/d/1-QYlhOTzt_pGdx8fZp23DzQhu0qxJNgTMo0_eTnzGgk/edit#gid=0) specifikoval i SÚS JMK.

Uplynulo [74 let od deportace židovského obyvatelstva Boskovic do koncentračních táborů](/clanky/2016/03/deportace-zidu.html). [Temné stíny dopadají](/clanky/2016/03/rozptylit-stiny.html) i na naši současnost.

Na Blanensku vyrostou [dva nové domy pro zdravotně postižené](http://blanensky.denik.cz/zpravy_region/na-blanensku-vyrostou-dva-nove-domky-pro-postizene-nyni-resi-misto-20160328.html). 

Definitivní verdikt si vyslechl Kunštát ve věci problematicky použité dotace na obnovu Panské zahrady: [město přijde téměř o 900 tisíc korun](http://blanensky.denik.cz/zpravy_region/nedodrzeni-terminu-chyby-ve-vysadbe-kunstat-prisel-o-dotaci-na-panskou-zahradu-20160318.html). 

Ve Svitávce ve velké vile vznikne [muzeum rodu Löw Beer](http://blanensky.denik.cz/zpravy_region/svitavecti-chystaji-muzeum-rodu-low-beer-ve-velke-vile-20160310.html).

Na pozemku tzv. Dvořáčkova mlýna se našlo uhlí a pramen agresivní vody – podle odborníků je pravděpodobné, že se problém dotýká celé lokality Červená zahrada, podle jiných odborníků je ale pravděpodobné, že 1. dubna se v médiích objeví celá řada mystifikačních zpráv, kterým není radno věřit. Tak pozor na to!