---
title: Přístavba mateřské školy je v ohrožení. S žádostí o dotaci město neuspělo
cover-photo: https://i.ohlasy.info/OGpkoC2.jpg
author: Marek Osouch
category: zpravodajství
tags: investice vzdělávání dotace
---

*Přístavba mateřské školy na Bílkově se měla letos v dubnu začít stavět. Zatím se nic neděje, přestože už je známý výsledek výběrového řízení na zhotovitele stavby. Chybí totiž peníze, o které boskovická radnice žádala na ministerstvu školství. Od něj je ale nedostane. Naděje je ještě na jiném ministerstvu.*

Stále čekáme. Zatím nemáme vyjádření z ministerstva. Tyto věty zaznívají z radnice už od poloviny března, dokdy měla podle původních vyjádření zástupců města více než dvacetimilionová dotace na školku přijít. Zatím se tak ale nestalo a místostarostka Boskovic Jaromíra Vítková (KDU-ČSL) netuší podle svých slov, kde je problém, a proč to tak dlouho trvá. Na webu Ministerstva školství ale už visí [seznam mateřských škol, které dotaci dostanou](http://www.msmt.cz/vzdelavani/predskolni-vzdelavani/fond-rozvoje-kapacit-materskych-a-zakladnich-skol). Boskovická mezi nimi není.

„Ostatním žadatelům, kteří neuspěli, doporučujeme urychleně předložit svou žádost Ministerstvu pro místní rozvoj, jehož výzva z konce roku 2015 je rovněž zacílena na podporu kapacit mateřských škol a je do 22. dubna otevřena,“ stojí na webu ministerstva.

O dotaci na přístavbu školky žádala boskovická radnice už v loňském roce. Ani tehdy neuspěla. Požádala proto znovu a zároveň peníze zařadila už loni v prosinci do návrhu rozpočtu na letošní rok, jako by už byla dotace jistou částkou. Kvůli této dotaci i dalším se také strhla menší [debata na jednání prosincového zastupitelstva](https://youtu.be/GTe5NLaCOiE?t=5h33m05s), které schvalovalo rozpočet.

Předseda finančního výboru a opoziční zastupitel Vladimír Ochmanský (ODS) vyjádřil pochybnosti nad možností získat dotaci na přístavbu školky.  „Loni bylo 589 žádostí na rozšíření kapacit školek, které dohromady požadovaly více než osm miliard korun. Rozděleno bylo ale jen 400 milionů. Vidím proto velmi nízkou pravděpodonost, že dotaci získáme,“ uvedl v prosinci.  V debatě ho doplnil také opoziční zastupitel za Sportovce Boskovice Jiří Pevný. „Vnímám to tak, že se nám pouze něco slibuje, ale nemusí tomu tak být,“ podotkl a souhlasili s ním i další zástupci opozice.

„Předpokládáme obdržení dotace, tak jsme to vyjádřili v poznámce ve výdajové i příjmové části rozpočtu. Názory mohou být různé, ale auditor města nám sdělil, že postupujeme v tvorbě rozpočtu správně,“ prohlásila na prosincovém zastupitelstvu starostka Boskovic Hana Nedomová (ČSSD).

Radnice peníze z ministerstva brala skutečně jako jistotu, a tak už na začátku roku vyhlásila výběrové řízení. „Nechceme se později zdržovat výběrovým řízením a obírat se tak o čas na stavbu,“ [uvedla ještě v únoru boskovická místostarostka pro Ohlasy](/clanky/2016/02/pristavba-ms.html). Dalším důvodem brzkého vyhlášení výběrového řízení, aniž by město vědělo, zda dotaci dostane, byla nutnost předat dílo do září příštího roku. „S ohledem na skutečnost, že z dotace budou podpořeny projekty, jejichž realizace bude dokončena nejpozději v první polovině příštího roku, a s ohledem na zákonné podmínky pro realizaci výběrového řízení na dodavatele stavby, je nutné zahájit výběrové řízení na dodavatele stavby nejpozději v lednu 2016, aby se výběr dodavatele stihl do konce března 2016 a od dubna 2016 byla zahájena realizace,“ stojí v zápisu z rady z první poloviny ledna letošního roku.

Radní výběrové řízení v lednu skutečně vyhlásili a vítězná firma z něj vzešla o dva měsíce později. Přihlásily se do něj tři firmy, z nichž město jako nejvhodnější firmu VAŠSTAV z Brna, která přišla s cenou zhruba 25 milionů korun. Smlouva s firmou zatím podepsaná není. „Je tam podmínka, že se uzavře v případě získání dotace,“ upřesnila boskovická starostka. V dubnu se už mělo podle původního plánu stavět. Kvůli neúspěšné žádosti o dotaci se ale nic neděje.

Volných pětadvacet milionů město v rozpočtu nemá. Muselo by ustoupit z jiných investic, případně sáhnout do rezerv. Například do těch, které se plánovaly na sportovní halu na Slovákově. Případně by si město mohlo půjčit. Úvahy o těchto krocích jsou ale podle boskovické starostky předčasné. „Máme nachystanou žádost o dotaci, kterou budeme posílat do Integrovaného regionální operačního programu. Tam končí sběr žádostí 22. dubna,“ sdělila starostka. Boskovická radnice se tedy pokusí získat peníze na ministerstvu pro místní rozvoj, jak jim na školství doporučili.
 
Přístavba mateřské školy by v Boskovicích vyřešila nedostatek míst pro předškoláky a také by v ní vznikla třída pro děti do tří let, kterou boskovická koalice slíbila. Pro letošní školní rok odmítla školka 57 žádostí, dodatečně ještě nakonec deset dětí přijala. Necelá padesátka dětí ale nemohla kvůli nedostatečné kapacitě do školky nastoupit, což je zhruba stejný počet dětí, který by přístavba pojala, [jak jsme psali dříve](/clanky/2016/02/pristavba-ms.html).

Dotace na mateřskou školu není jediná, která je v rozpočtu zařazena, aniž by byla přiznaná. Podobně tomu je i u sportparku a singletreků v Doubravách. V tomto případě se ovšem zatím pouze čeká na dotaci a situace není tak daleko jako v případě školky, kde už vzešla vítězná stavební firma z výběrového řízení.
