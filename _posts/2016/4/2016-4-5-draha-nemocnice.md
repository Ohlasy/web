---
title: Naše drahá nemocnice
cover-photo: https://i.ohlasy.info/C71LUF2.jpg
author: Tomáš Znamenáček
category: názory a komentáře
tags: nemocnice investice zdravotnictví
---

*V teorii filmu existuje jev nazvaný [Kulešovův efekt](https://www.youtube.com/watch?v=_gGl3LJ7vHc), který spočívá v tom, že tentýž záběr máme tendenci vnímat úplně odlišně podle kontextu, do kterého je vstřižen. Analogie tohoto efektu platí i pro novinové titulky: po vydání článku se běžně stává, že se nám ozývají čtenáři a vyčítají autorovi zároveň přílišnou zdrženlivost i přílišné přehánění. Ukázkovým příkladem je náš nedávný článek o [hospodaření boskovické nemocnice](/clanky/2016/03/hospodareni-nemocnice.html), která za posledních deset let stála městský rozpočet v průměru zhruba pět miliónů korun ročně. Je to hodně, nebo málo?*

Žádné číslo není velké nebo malé samo o sobě, záleží na měřítku. Pokud kupujete bochník chleba, chtít za něj tisíc korun by byla nehoráznost. Kupujete-li za stejnou cenu auto, kupujete prakticky zadarmo. [Roční výdaje Boskovic](http://monitor.statnipokladna.cz/2015/obce/detail/00279978) dělají v posledních několika letech řekněme 250 miliónů korun, takže pět miliónů na nemocnici představuje zhruba dvě procenta ročních výdajů.

Mnohem důležitější ale je, co za tyto peníze dostáváme. Jak se můžete dočíst ve zmíněném článku, městské peníze nejdou na dotování běžného provozu nemocnice. Městská firma, která nemocnici provozuje, skončila za sledovaných deset let zhruba 20 miliónů v plusu, a drtivá většina dotací z městského rozpočtu šla do nemocniční budovy, která patří městu. Jinými slovy jde o investice města do jeho vlastního majetku. Navíc se na nemocnici dařilo získávat dotace z jiných veřejných rozpočtů – ve výsledku dostalo město ke každému miliónu investovanému do nemocnice více než milión odjinud.

Můžeme se samozřejmě bavit o tom, jestli šlo o účelně vynaložené peníze. Jestli se těch více než 200 miliónů investovaných do budovy nemocnice během posledních deseti let adekvátně odrazilo v kvalitě poskytované lékařské péče, o kterou tu jde především. Taková analýza je daleko za možnostmi tohoto komentáře. Podstatné je, abychom nedělali zbrklé závěry, když se dozvíme, že městský rozpočet stála nemocnice v posledních deseti letech zhruba 50 miliónů korun.

Kdybychom s tímto účtem nebyli spokojeni a chtěli se nemocnice „zbavit“, nabízí se dvě cesty: převod do soukromých rukou a převod na kraj. Do první varianty se nikomu příliš nechce ze zjevných důvodů, zájmy nemocných se dlouhodobě příliš snadno rozchází se zájmy trhu. I tato debata je přirozeně složitější, ale rizika soukromého vlastnictví jsou jistě reálná – snížení dostupnosti lékařské péče, orientace na lukrativní obory, důraz na příplatkové služby a podobně.

Druhou variantou je převést nemocnici na kraj, podobně jako jsme nedávno na kraj převedli [Muzeum Boskovicka](/clanky/2015/05/muzeum-na-kraj.html). U muzea to vypadá na bezproblémový tah: muzeum může od kraje dostat větší rozpočet, Boskovice ušetří v rozpočtu zhruba tři milióny ročně (které mimochodem z rozpočtu na kulturu [prostě zmizely](/clanky/2015/12/investice-do-kultury.html)) a reálného provozu muzea se změna zřejmě nijak negativně nedotkne. Nemocnice a muzeum ovšem nejsou srovnatelné instituce, počty jejich zaměstnanců i výše ročních rozpočtů se liší stonásobně. Kdybychom uvažovali o převodu nemocnice na kraj, nabízí se otázka, co s budovou. V případě muzea zůstala budova městu, takže případné investice do budovy zůstávají na Boskovicích. Kdybychom stejným způsobem na kraj převedli nemocnici, reálná zátěž našeho městského rozpočtu může zůstat úplně stejná. A pokud bychom chtěli kraji převést i budovu, čeká nás ošemetné jednání o tom, jak se za celý komplex v hodně stovek miliónů vypořádat.

Možná nejdůležitější je nakonec otázka, nakolik chceme o nemocnici sami rozhodovat. I po případném převodu na kraj by o nemocnici rozhodovali naši volení zástupci, ale osud Boskovic jim z pochopitelných důvodů neleží na srdci tolik, jako zastupitelům místním. Zde rozhodně platí, že je košile bližší než kabát – na kraji by rozhodování o nemocnici nutně bylo součástí mnohem širších kompromisů (nebo politických obchodů, chcete-li). České zdravotnictví navíc čekají turbulentní léta. Co do kvality péče patří v Evropě k těm lepším, ale provozně jde o časovanou bombu, jejímuž výbuchu brání jen heroické výkony zdravotníků pracujících v nedůstojných a dlouhodobě neudržitelných podmínkách. Jistě by v takové situaci dávalo smysl ponechat si rozhodování o nemocnici ve vlastních rukou, abychom mohli v případě těžkostí hlasovat pro vlastní zájmy.

Definitivní soud tento komentář nenabízí, bylo by to naivní. Nemocnice je složité téma, o kterém má smysl rozhodovat jen po větší debatě, pokud možno věcné. [Přehled hospodaření nemocnice](/clanky/2016/03/hospodareni-nemocnice.html) a [anketa mezi lékaři](/clanky/2016/03/anketa-nemocnice.html) patří mezi naše první příspěvky; tématu se budeme věnovat i nadále. Protože i kdyby nakonec mělo o budoucnosti nemocnice rozhodnout referendum, jak je občas slyšet, v tuto chvíli by to byl čirý alibismus a zbavování se odpovědnosti. O výhodách a nevýhodách současného způsobu provozování nemocnice toho zatím víme příliš málo.
