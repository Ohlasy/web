---
title: Z Boskovic mizí hrací automaty. Peněz z nich je ale více
cover-photo: https://i.ohlasy.info/s1xmxdt.jpg
author: Marek Osouch
category: zpravodajství
tags: hazard
---

*Od začátku letošního roku platí v Boskovicích zákaz hazardu. Týká se to především hracích automatů a videoloterijních terminálů, kterých finanční odbor městského úřadu ke konci loňského roku napočítal ve městě zhruba 150. Loni přinesly do městského rozpočtu více než 10 milionů korun.*

{% photo src="https://i.ohlasy.info/s1xmxdt.jpg" author="Tomáš Znamenáček" %}

S účinností vyhlášky však všechny hrací přístroje z města okamžitě nezmizely. Letos skončí dvanáct hracích automatů, které povolovalo město. Zbytek tvoří videoloterijní terminály, o jejichž zrušení rozhoduje ministerstvo financí. „Podle informací zveřejněných na stránkách ministerstva financí bylo k datu 31. března na území města Boskovice evidováno 111 kusů jiných technických herních zařízení. Jejich počet se však každým měsícem snižuje,“ uvedla Dana Baláčová z městského úřadu.

Vedení města nemá žádné páky, jak videoloterijní terminály, které se skrývají pod názvem jiná technická herní zařízení, dostat z Boskovic rychleji. Vyhláškou se zakázala pouze možnost prodloužit povolení provozovatelům. „Nelze předjímat další postup ministerstva, nicméně pokud by ministerstvo nezakázalo jejich provoz dříve, poslední by ukončil svůj provoz v Boskovicích v září roku 2019,“ doplnila Baláčová.

Od začátku ledna zmizelo z Boskovic 32 automatů a videoloterijních terminálů, čímž se také snížil počet provozoven, kde na ně může člověk narazit. Loni v prosinci byly v šestnácti, letos v dubnu v jedenácti. Navzdory poklesu mají Boskovice za první čtvrtletí z automatů ve městě více peněz na daních než za stejné období loni. Poslanci totiž loni schválili zvýšení daní z hazardu, které od letoška nově platí. Za první čtvrtletí přišly z hazardu zatím dva miliony a je jisté, že příjmy z nich bude město mít do té doby, než z Boskovic zmizí poslední hrací přístroj, tedy do podzimu 2019. Boskovické příjmy z hazardu přehledně shrnuje následující graf ([zdrojová data](https://docs.google.com/spreadsheets/d/1P_gcjfL_OdPBB0t_xJ8zV8yrg-b8uLik6U02vQw0eWY/edit)):

{% photo src="https://i.ohlasy.info/koCj8RW.png" %}

Kvůli výpadku deseti milionů z městského rozpočtu se o vyhlášce loni v září na zastupitelstvu diskutovalo. Deset milionů jsou v posledních letech zhruba tři až čtyři procenta příjmů městského rozpočtu, stále se však jedná o příjem, se kterým do budoucna nemůže město počítat. „I peníze se dají nějak nahradit, ale v rozmachu dotačních titulů, které musíme nějakým způsobem dofinancovat, nejsou tyto finance zanedbatelné,“ prohlásil loni v září na zastupitelstvu bývalý starosta a nyní opoziční zastupitel Jaroslav Dohnálek (ODS). Dodal, že člověk závislý na automatech peníze prohraje tam, kde nejsou zakázané.

Vedení Boskovic výpadek z příjmů rozpočtu nevnímá jako zásadní problém. V loňském roce totiž skončila splátka úvěrů, které podle radního Milana Kolínského (ČSSD) tvořily roční výdaj deset milionů, tedy zhruba stejnou částku, jaká přicházela z hazardu. V roce 2019, kdy v Boskovicích skončí poslední hrací přístroj, skončí také poslední úvěr, který v současné době město splácí. Navíc před rokem 2012, kdy byla zavedena daň z hazardu, byly příjmy z automatů do městské pokladny mnohem nižší a v rozpočtu netvořily zásadní částku.  

Hazard už na konci roku 2013 zakázali v Blansku a na konci loňského roku také v Letovicích, kde vyhláška prošla jako opoziční návrh zastupitelky Daniely Ottové (ČSSD) napříč zastupitelskými kluby. Poslanecká sněmovna navíc nedávno schválila nový loterijní zákon, který zavádí registr hráčů a nedovolí hrát lidem, kteří pobírají sociální dávky. Řeší také problém takzvaných kvízomatů, které se po zákazu klasických hracích přístrojů začaly objevovat. Nově jsou také definovány jako hazardní hra. Ze zákona ovšem vypadla ochranná zóna kolem škol nebo kostelů. Nyní novelu musí schválit Senát a podepsat prezident. Platit by měla od příštího roku.
