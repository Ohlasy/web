---
title: "Spolupráce s partnerskými městy sílí, ale základní myšlenka zůstává nenaplněna"
cover-photo: https://i.ohlasy.info/KcKF3jt.jpg
author: Marek Osouch
category: zpravodajství
tags: politika
---

*Polsko, Belgie, Slovensko, Bosna. Tam všude mají Boskovice svá partnerská města. Nejdéle je partnerem Boskovic polská Rawa Mazowiecka, se kterou probíhá intenzivní spolupráce už deset let. Častěji byli ale Boskovičtí v partnerských městech než naopak jejich zástupci v Boskovicích. Platí to zejména o uměleckých souborech.*

{% photo src="https://i.ohlasy.info/KcKF3jt.jpg" author="Město Boskovice" %}

Myšlenka mít partnerské město sahá v Boskovicích ještě dál než deset let do minulosti. Boskovičtí se snažili získat partnera už před rokem 2006, ale neúspěšně. Přitom nedaleké Blansko má svá partnerská města z mnohem dřívější doby. V roce 2005, kdy Boskovice ještě neměly žádné takové město, podepisovali Blanenští už čtvrtou smlouvu o spolupráci. „Už si přesně nepamatuji, proč jsme byli tenkrát neúspěšní. Partnerské město jsme ale chtěli kvůli možnostem dotačních titulů na různé projekty,“ říká dnes místostarostka Boskovic Jaromíra Vítková (KDU-ČSL).

Podle Jaroslava Parmy z boskovického úřadu, který má od začátku partnerská města na starosti, neoslovovala partnery prvně boskovická radnice, ale naopak Boskovice byly osloveny a nabídku přijaly. „Já jsem přišel na úřad v roce 2003 a nepamatuji si, že by v té době byla nějaká velká iniciativa mít nějaké partnerské město,“ vzpomíná Parma. 

Partnerská spolupráce má podle Svazu měst a obcí veliký význam pro výměnu zkušeností v nejrůznějších oblastech týkajících se života města. „Ať už se jedná o rozvoj měst, sociální oblast, školství, životní prostředí, cestovní ruch nebo fungování samosprávy,“ obhajuje Svaz měst a obcí význam partnerství. 

### RAWA MAZOWIECKA

Zhruba dvacetitisícová Rawa Mazowiecka leží asi osmdesát kilometrů od Varšavy a podobně jako Boskovice má bohatou historii s řadou památek a je také kulturním a rekreačním střediskem pro okolí. Komunikace s Poláky je nejintenzivnější, jak uvádí Jaroslav Parma, který společně s boskovickou starostkou Hanou Nedomovou a místostarostou Petrem Malachem byl letos v květnu na oficiální návštěvě Rawy, kde jednak oslavili deset let vzájemné spolupráce a jednak se zúčastnili tradičních Dnů Rawy. „Do roku 2010 to bylo takové trochu chaotické a navštěvovali jsme se, jak jsme se vždy jednotlivě domluvili, ale od té doby my vyjíždíme na oficiální politické návštěvy v sudé roky a oni k nám v liché roky,“ přiblížil Parma s tím, že toto dělení platí pro všechna čtyři partnerská města.

Kromě oficiální politické delegace do Polska zamířili hudebníci Mariachi Espuelas, dětský soubor Pružiny nebo boskovičtí plavci. S nimi jako trenérka vyjela do Rawy také Kateřina Ryšávková. „Pro děti je to opravdu zážitek, Rawa je hezká, plavecký bazén mají zhruba dva roky otevřený, takže vše je v novém,“ vylíčila své zážitky trenérka a dodala, že nikdo z dětí za výlet do Rawy nic neplatil.

Není to však jen jednostranné, že by sportovci jezdili neustále do Polska. V liché roky, tedy i loni, se plavecké soutěže konaly v Boskovicích, stejně jako fotbalové zápasy. Nikdo ale z Rawy nedorazil jako reprezentant kultury, ačkoliv se chlubí, že jsou kulturním centrem, kde se stále něco děje. V minulosti vystoupila jednou na Husích slavnostech polská skupina Papaya band, ale od té doby už nic. „Bohužel se tato kapela rozpadla a nikoho jiného nemají, kdo by v Boskovicích mohl vystoupit,“ vysvětlil koordinátor partnerských měst neúčast Poláků na kulturních vystoupeních.

Spolupráce s Rawou však naopak funguje v pořádání pravidelných malířských seminářů pro nadané středoškoláky. Postupně už se Boskovice a Rawa střídají v místě, kde se seminář koná. „Letos bude u nás od 22. srpna. V pátek 26. srpna bude poté vernisáž obrazů ve foyer boskovického kina,“ sdělil Parma. V minulosti také vznikl z děl boskovických i rawských studentů kalendář, do prodeje ale nešel. „Byla to iniciativa Poláků, nevím, zda by o něj byl zájem mezi lidmi,“ řekl Parma. Zároveň ovšem dodal, že neví, kam obrazy vzniklé na semináři umístit, aby si je mohla veřejnost prohlédnout a neležely jen schované na úřadě.

### LEVICE

Rok po sepsání partnerské smlouvy s Rawou navázaly Boskovice partnerskou spolupráci také na Slovensku s Levicemi, které mají necelých čtyřiatřicet tisíc obyvatel. „Udělali jsme první krok k sepsání partnerské smlouvy. Na základě tohoto dokumentu budeme moci žádat o peníze z Evropské unie. Spolupráce by se měla odehrávat především v oblasti kultury,“ [uvedl v roce 2007 pro Boskovicko](http://stare.boskovicko.cz/cislo.phtml?iss_id=206#art_6834) tehdejší starosta Boskovic Jaroslav Dohnálek z ODS. Skutečnými partnery na papíře se staly Boskovice a Levice v roce 2008.

Na Slovensku postupně místo kulturní spolupráce však začaly výměnné pobyty. Žáci z boskovické základní školy jezdí od roku 2008 na Slovensko a naopak Slováci do Boskovic. V minulosti zavítali boskovičtí žáci kupříkladu do tamního muzea, na zámek a také soutěžili se Slováky ve vědomostech. „Z těchto návštěv Slovenska mám neuvěřitelné množství krásných vzpomínek a hlavně přátel, se kterými udržuji kontakty dodnes,“ ocenila výměnné pobyty Daniela Krahulcová z Boskovic, která vyšla základní školu před sedmi lety a byla tedy v Levicích jen krátce po zahájení partnerské spolupráce.

Podle ředitele základní školy Vladimíra Ochmanského už výměnné pobyty běží téměř automaticky. „Měli jsme párkrát na Slovensku i čtvrťáky, ale většinou to jsou žáci druhého stupně, kteří naopak poté ubytovávají Slováky, kteří jezdí na pobyty k nám,“ popsal ředitel školy.

Pravidelná spolupráce s Levicemi probíhá také ve sportu, kdy na pravidelných jarních sportovních víkendech proti sobě hrají fotbalová mužstva Boskovic a Levic. Z kultury, která původně měla být hlavní kapitolou spolupráce, ale nikoho Levičtí do Boskovic zatím neposlali, zatímco na Slovensku už boskovičtí umělci vystoupili – kupříkladu podobně jako letos v Polsku kapela Mariachi Espuelas.

Jaroslav Parma přiznává, že komunikace s Levicemi byla v minulosti poněkud složitější, zvlášť kolem roku 2009, kdy byla finanční krize. „Nyní se zdá, že se ta spolupráce více rozjíždí a zlepšuje,“ míní. V kulturní oblasti ale stále pokulhává.

### FRASNES-LEZ-ANVAING

Boskovice okouzlily také Belgičany z jedenáctitisícového městečka Frasnes-lez-Anvaing, a tak jsou s nimi také od roku 2008 partnery. Spíš se ale jedná o samosprávu menších obcí řízených z jednoho centra. Městečko Frasnes převážně spojené se zemědělstvím leží zhruba osmdesát kilometrů od Bruselu a je jediným z partnerských měst Boskovic, které se nachází ve starých zemích evropské patnáctky.

„Tím, že jsme podepsali dohodu o spolupráci, se nám otevírá možnost žádat o dotace na některé společné akce. Rozšířili jsme partnerskou síť, budeme se domlouvat na další spolupráci,“ [uvedl v roce 2008 pro Boskovicko](http://stare.boskovicko.cz/cislo.phtml?iss_id=252#art_8474) tehdejší starosta Boskovic Jaroslav Dohnálek, tedy totéž co při uzavírání partnerství s Levicemi. Spolupráce se měla odehrávat především v oblasti kultury, sportu a cestovního ruchu.

Pravidelná spolupráce probíhá stejně jako s Poláky a Slováky právě ve sportu, kdy do Belgie vyráží boskovické volejbalistky nebo fotbalisté a naopak Belgičané míří na zápasy do Boskovic. Do Belgie také zavítal folklorní soubor Velen a spolupráci v roce 2013 zvýraznilo zapůjčení sbírky brýlí belgického sběratele Bernarda Giroda do boskovického muzea. Naopak v Belgii vystavovala své obrazy boskovická výtvarnice Jana Bayerová. Žádný kulturní soubor za dobu spolupráce ale do Boskovic podobně jako z Levic nezavítal. „V Rawě ještě byla zapůjčená výstava Poklady Boskovicka společně s fotografiemi Vladimíra Bláhy a v Boskovicích se vystavovaly fotografie Rawy. Další projekty jsme nerealizovali, ani teď aktuálně neplánujeme,“ sdělila ředitelka Muzea regionu Boskovicka Dagmar Hamalová.

K letošní oficiální politické delegaci mířící do Belgie se přidala poprvé také skupina studentů francouzštiny na boskovickém gymnáziu pod vedením Ivety Juřekové, která možnost pobytu v Belgii velmi uvítala, zvlášť proto, že si její studenti mohli jazyk vyzkoušet přímo v praxi. „Celý pobyt hodnotím pozitivně, ale také mohu říct, že Frasnes-lez-Anvaing bohužel zdaleka nenabízí tolik zajímavých možností pro volný čas, jako je tomu u Boskovic. Typický belgický venkov mnoho studentů asi neuchvátí, o to víc nás však zaujal výlet do překrásného města Tournai,“ okomentovala Juřeková.  

### PRNJAVOR

Dvanáctitisícový Prnjavor je čtvrtým a zatím posledním partnerským městem Boskovic. Leží v Bosně a Hecegovině a partnerem Boskovic se stal teprve v roce 2013. „Už když jsme o této partnerské spolupráci dříve hovořili, počítali jsme s tím, že v tomto případě půjde zejména o účinnou pomoc od nás. Očekávají od nás rady, jak postupovat v rámci dotačních titulů a předvstupních rozhovorů do Evropské unie. Počítá se také s výměnou kulturních a uměleckých souborů nebo třeba s výměnnými pobyty sportovců,“ [nastínil v roce 2013 spolupráci pro Boskovicko](http://stare.boskovicko.cz/cislo.phtml?iss_id=477#art_16296) tehdejší starosta Boskovic Jaroslav Dohnálek.

Partnerství s Prnjavorem zatím ovšem probíhá pouze v podobě politických delegací, kdy se zástupci radnic vzájemně navštěvují a ukazují krásy svých měst. Boskovice se zatím v Prnjavoru představily vyjma politických delegací vystoupením folklorního souboru Velen a dětským souborem Borověnka. Prnjavor v Boskovicích zatím ničím.

Letos boskovická starostka se svými kolegy navštívila bosenské město při příležitosti oslav Dne opštiny Prnjavor. Boskovičtí politici si město prohlédli, setkali se se zástupci české menšiny a zúčastnili se slavnostního zasedání zastupitelstva. „S Prnjavorem je to složité. Bohužel kulturní soubor tam žádný nemají, fotbalisty také ne, takže zatím je to hlavně o těch oficiálních návštěvách,“ přiznal Jaroslav Parma.

Postupně se ale začíná rýsovat spolupráce středních škol. „Kontakty začíná navazovat s Prnjavorem gymnázium a odborné učiliště Citroën,“ poodhalil Parma. V Prnjavoru totiž chtějí společné projekty s Boskovicemi, protože Česká republika, na rozdíl od Bosny, je členem Evropské unie. Bosna a Hercegovina není ani kandidátskou zemí, teprve letos v únoru podala žádost o vstup do unie. Ředitel střední odborné školy André Citroëna Karel Ošlejšek potvrdil, že se zástupci Prnjavoru hovořili při loňské návštěvě Boskovic. „Ukázali jsme jim naši školu, ale další posun od té doby zatím nebyl,“ sdělil ředitel školy. Žádný konkrétní společný projekt zatím ani není v plánu.

{% photo src="https://i.ohlasy.info/le8tPBC.jpg" author="Město Boskovice" %}

### Přínosy a myšlenka partnerství

Boskovice mají tedy čtyři partnerská města a s každým probíhá trochu jiná spolupráce. Zatímco na Slovensko jezdí převážně žáci na výměnné pobyty, do Prnjavoru jezdí jenom politici. Do Boskovic naopak zavítají hlavně sportovci, z kulturních souborů zde byl jen jednou polský Papaya band. „Rozhodně jsou partnerství pro město přínosem. Vidíme, jak určité věci dělají jinde, anebo můžeme problémy, které nás všechny trápí, řešit společně,“ řekla jen obecně místostarostka Boskovic Jaromíra Vítková. Ta však většinou nebývá součástí politických delegací do partnerských měst.

Obyvatelé Boskovic tak atmosféru a kulturu z partnerských měst neměli možnost poznat. Ředitel Kulturních zařízení města Boskovice Oldřich Kovář má však už několik let ideu, že by jeden den na Husích slavnostech byl věnovaný partnerům. „Jeden den, třeba v sobotu, bychom sestavili program z kulturních souborů partnerských měst. Chceme na tom začít pracovat, aby takový den mohl být na slavnostech už v příštím roce,“ prohlásil ředitel KZMB.

V letošním sudém roce už vedení Boskovic objelo všechna partnerská města, avšak výlety do zahraničí tím neskončily. Na přelomu prázdnin se vydají zástupci radnice do maďarského města Nyírbátor. Ti nejsou boskovickým partnerem, ale jsou partnerem Rawy a loni byli na návštěvě boskovických Husích slavností. „Letos jedeme na oplátku my k nim. Rádi by s námi chtěli také uzavřít partnerství, ale my jsme o tomto kroku zatím neuvažovali,“ prohlásil Parma s tím, že největší překážkou v uzavření partnerství s Maďary je jazyková bariéra. „Bohužel anglicky se s nimi moc nedomluvíme,“ doplnil.

Důležitou otázkou je, zda Boskovicím deset let partnerství něco přineslo. Od roku 2013, kdy uzavřely Boskovice čtvrtou a prozatím poslední smlouvu o partnerství, zvýšili zastupitelé postupně výdaje na položku partnerských měst ze 150 tisíc na 250 v letošním roce. Za minulé volební období šlo na akce spojené s partnerskými městy rovných 600 tisíc korun, průměrně tedy každý rok 150 tisíc.

Boskovický místostarosta Petr Malach (ČSSD), který letos objel všechna partnerská města, si při každé návštěvě dělal poznámky, co konkrétně by mohl zkusit v Boskovicích zlepšit. „V Prnjavoru mě zaujalo velké nadšení tamních obyvatel pro tradice. Rád bych tedy v Boskovicích více prezentoval Boskověnku nebo Velen. V základní umělecké škole by také mohli nacvičit hymnu Boskovických běhů a zpívat ji při nich,“ vyjmenoval místostarosta. V Belgii ho naopak zaujala tamní škola, kde žáci využívají 3D tiskárny. Ta by podle místostarosty mohla být také součástí plánovaného Centra polytechnické výchovy na Slovákově. Jestli se ale některý nápad stane skutečností, se teprve uvidí.

Také podle Parmy je projekt partnerských měst jednoznačně přínosný. „Je to zážitek hlavně pro ty lidi, kteří jedou do těch měst,“ míní, což potvrzuje i volejbalistka Petra Učňová, která byla v minulosti na turnaji v Rawě a Frasnes. „Po posledním zápase nám daly protihráčky podepsaný balon na památku a trička, tak to od nich bylo milé. Jeden den pro nás poté měli organizátoři připravený takový společenský večer s hudbou a tancem,“ vzpomíná.

Dvakrát také zaznělo při uzavírání partnerství, že díky spolupráci budou moci města žádat o společné dotační tituly. Žádnou dotaci ale Boskovice ani jiná partnerská města nezískala. „Slováci to neúspěšně zkoušeli asi třikrát, my jsme se o to pokoušeli dvakrát, ale také bez úspěchu. Problém je, že by to musela být akce za více než půl milionu, což je obrovská věc,“ poznamenal Parma, který by raději uvítal příspěvek 30 tisíc na dopravu do partnerských měst.

Na otázku, zda by nestálo za to zorganizovat zájezd pro obyvatele Boskovic do některého z partnerských měst, aby je mohli poznat, odpovídá Parma neurčitě. „Nebyl by to asi problém, ale nedokážu odhadnout, zda by se naplnil autobus lidmi, kteří by tam chtěli,“ vysvětlil Parma. Boskovičtí, kteří nejsou sportovci ani nadanými umělci, se tak zatím v nadsázce řečeno jenom dozvídají, že boskovický místostarosta zasedl v porotě volící Miss Rawy a naopak zástupci Rawy hlasovali o nejlepší husí pečínce na Husích slavnostech. Podzimní boskovické Husí slavnosti jsou také termínem pro návštěvy politických delegací z partnerských měst. Na jiné akce, jako je boskovický festival nebo jarmark, oficiální politické delegace nejezdí.

Myšlenka partnerství, jak ji líčí Svaz měst a obcí na webu, tak zůstává v Boskovicích nenaplněna. „Partnerství je jedinečné tím, že se zapojují všechny skupiny občanů: od běžných občanů, odborníků, podnikatelů, pracovníků různých organizací přes účastníky různého věku a pohlaví – mládež, ekonomicky aktivní občané, senioři, hendikepovaní – až po občanské spolky a organizace různého zaměření. Napomáhá navazovat trvalé přátelské i profesní vazby mezi občany, organizacemi, úřady nebo školami, během nichž dochází k užitečnému předávání zkušeností. Zkušenosti dokazují, že partnerská spolupráce měst významně pomáhá v posilování občanské zodpovědnosti a zapojení občanů do života místní komunity,“ popisují partnerství měst zástupci svazu.

Jak je ovšem vidět, iniciativa ze strany Boskovic k ostatním městům je, ať už v oblasti sportovní nebo kulturní, naopak z druhé strany tomu tak vždy není. V příštím roce by se však do společného malířského semináře Rawy a Boskovic mohly zapojit také Levice. „Říkali jsme jim už letos, to bohužel nemohli, příští rok by však rádi přijeli,“ doplnil koordinátor partnerských měst.

S Rawou chtějí Boskovice partnerství také po deseti letech posunout dál a nově se soustředit na oblast cestovního ruchu. „Uvažovali jsme, že bychom na informační střediska umístili turistické cíle v partnerských městech, aby lidé věděli, kam všude se tam mohou vydat,“ dodal Parma, který by rád jednou uvítal všechny partnery také na Boskovických bězích. Za celou dobu se mu podařilo pouze v roce 2011 nalákat Poláky, kteří vyslali na běhy několik sportovců.
