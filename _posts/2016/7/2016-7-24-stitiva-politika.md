---
title: Štítivý odstup politiku nezmění
cover-photo: https://i.ohlasy.info/CFyMP1Wl.jpg
author: Tomáš Trumpeš
category: názory a komentáře
tags: politika
---

*Při sledování politiky, celostátní i komunální, mě občas napadá, že všichni jako bychom pořád jaksi toužebně čekali, že se politika nějak zlepší. Sama od sebe. Je to ale možné? Naše nespokojenost je mnohdy jistě oprávněná, je ale patřičné rozčilovat se, že zlepšení nenastane bez naší aktivní spoluúčasti?*

<img src="https://i.ohlasy.info/CFyMP1W.jpg" alt="zastupitelstvo" class="img-responsive img-popup" data-author="Tomáš Trumpeš">

Existují dva různé pohledy na úroveň politiky: ten první říká, že politici jsou zkrátka věrným odrazem společnosti, a tudíž logicky reprezentují i její ne zrovna poctivou či inteligentní část. A dokud se nezlepší celá společnost, nezlepší se ani její politická garnitura. Ten druhý, optimističtější pohled říká (možná spíše doufá), že politici by měli představovat to nejlepší z nás, že demokratické volby by měly být výběrovým řízením, ve kterém uspějí ti nejschopnější a pro vedení společnosti nejvhodnější.

I v případě, že bychom se přihlásili k optimističtějšímu pohledu na politickou reprezentaci, pořád tu zůstává jeden velký háček: aby v politické soutěži ti nejlepší uspěli, museli by se do ní nejdřív vůbec přihlásit. A to se neděje.

Méně náročnému pozorovateli by stačilo, kdyby se schopní lidé podíleli na politickém životě i v případě, že nemají chuť se profesně exponovat v politických funkcích. Ale neděje se bohužel ani to. V naší zemi hluboce zakořenila představa politiky jako něčeho špinavého – jednak je to asi dědictví totality, ve které stranictví získalo pro čestnější část společnosti odpuzující cejch, na což volně navázala i následující léta, ve kterých se stranictví spojilo až příliš přesvědčivě s prospěchářstvím a kariérismem. Být obyčejným členem strany či politického hnutí, přispívat svými schopnostmi, znalostmi a zkušenostmi k vytváření kvalitní vnitrostranické diskuse nad jednotlivými problémy – to se u nás zkrátka nenosí. Může se bez toho ale politika změnit k lepšímu?

Když jsem naposledy [psal o počtech členů boskovických stran](http://stare.boskovicko.cz/cislo.phtml?iss_id=453#art_15453), byla ta čísla zoufale nízká. A nepředpokládám, že se od té doby změnila k lepšímu. Přiznávám, že jsem nikdy nebyl na žádné stranické schůzi, ale příliš velkou důvěru v to, že jsou to vrcholně intelektuální diskuse lidí s nadšením sledujících aktuální trendy ve vývoji společnosti, urbanismu a politiky, si nedělám. Stejně tak ale musím přiznat, že když kdysi při výročí Listopadu ’89 apelovali někdejší vůdci Sametové revoluce na to, aby lidé více vstupovali do stran a přímo v nich se snažili ovlivnit politiku k lepšímu, hleděl jsem na to trochu nevěřícně. A ano – také štítivě. Dnes už bych se k takovému apelu rád připojil.

Politika se totiž sama od sebe těžko promění, a pokud bychom aplikovali na českou společnost úsloví, že kritizovat může jen ten, kdo sám něco dělá, možná by v českých hospodách místo brblání nastalo spíše ticho. Ticho stejně nebezpečné, jako je hloupost či prohnilost politických elit. I nad opravdu bezprecedentní intelektuální nesmělostí sociálnědemokratické [poslankyně Nytrové, která pro své postoje čerpá informace z komentářů na Novinkách a z ruských propagandistických zdrojů](https://www.respekt.cz/politika/radi-mi-internet-a-me-srdce-rika-poslankyne-ktera-za-gayi-a-lesbami-vidi-sex-s-detmi), se totiž můžeme ušklíbat přesně do chvíle, než se sami sebe zeptáme, čím jsme ke kultivaci a úrovni politické debaty přispěli my.

A přitom přichází doba, kdy politici budou rozhodovat o stále důležitějších věcech, jejichž dopad na nás všechny bude mnohem vážnější než výše zdravotnického poplatku nebo počet kolonek v daňovém přiznání. Ještě o něco hůře se tak ušklíbá nad [zbabělou reakcí Václava Klause mladšího na střelbu v Mnichově](https://www.novinky.cz/domaci/410013-vaclav-klaus-ml-vyzval-k-opusteni-evropske-unie.html), se kterou by se adept ODS na ministerský post nejraději vypořádal jako malý chlapec, který se při hrozícím konfliktu uteče zamknout do pokojíčku.

Nechci být náborovým agitátorem politických stran. Vím, že mnoho lidí odvádí pro tuto společnost mnoho dobré a důležité práce, často dobrovolně a bez nároku na odměnu, a bylo by nefér jim vyčítat, že se ještě politicky neangažují. Přesto se zkrátka trochu obávám toho, že nás čekají těžké zkoušky a význam politiky bude spíše sílit.  A se štítivým odstupem se ji změnit k lepšímu asi nepodaří. 
