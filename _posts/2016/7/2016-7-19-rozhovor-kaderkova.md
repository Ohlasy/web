---
title: „Nadšení bývají i ti návštěvníci, kteří o kartografickém centru nikdy předtím neslyšeli.“
cover-photo: http://i.imgur.com/AUlEkBfl.jpg
author: Martina Vašková
category: rozhovory
tags: kultura
---

*Rozhovor s Annou Kaderkovou, ředitelkou Služeb Města Velké Opatovice (dále jen Služby). V jedenatřiceti letech se stala jednatelkou společnosti, která provozuje Moravské kartografické centrum, koupaliště, knihovny, kino a pořádá místní kulturní akce. Šéfuje sedmi lidem a pracuje i s roční dcerkou. Povídali jsme si o novinkách v kartografickém centru, akcích ve Velkých Opatovicích, ale i o úskalích kulturního dění ve městě na pomezí tří krajů.*

<img src="http://i.imgur.com/AUlEkBf.jpg" alt="Anna Kaderková" class="img-responsive img-popup" data-author="Tomáš Trumpeš">

**Od dubna si návštěvníci Moravského kartografického centra mohou prohlédnout novou stálou expozici. Na co je zaměřena?**

Pro letošní sezonu jsme obměnili část naší expozice, nově návštěvníci uvidí důlní přístroje a měřidla a seznámí se s jejich vývojem od historie až po současnost. Tuto výstavu jsme si na dva roky zapůjčili z Vysoké školy báňské v Ostravě. Všechny předměty pochází ze sbírky Františka Čechury, významné osobnosti oboru důlního měřičství a bývalého rektora VŠ báňské, díky kterému se zde v minulém století začal i obor důlní měřičství učit. Přístroje, stroje, pásma, kompasy a geodetické pomůcky nemá smysl vyjmenovávat, je jich okolo tří set a jsou opravdu spíš pro odborníky. Ale můžu říct, že s výkladem je nová expozice zajímavá pro všechny, i pro mě jako laika. 

**Expozici jste obměnili po devíti letech od otevření kartografického centra. Proč po tak dlouhé době?**

Dřív na to nebyly peníze ani čas. Zapůjčení této sbírky domlouval náš kurátor Petr Fencl už před dvěma lety. Jednání nějakou chvílí trvala, tak jsme rádi, že teď můžeme tuto cennou sbírku ukázat lidem skoro kompletní.

**Co se v kartografickém centru naopak nevyměnilo, co zůstalo?**

Zůstal ústřední exponát, obří plastická mapa Moravy a Slezska, ta se hned tak někam nepřestěhuje. Jedná se o mapu, která je výjimečná svou velikostí, rozkládá se na ploše přibližně 110 metrů čtverečních. Její původ není znám, ale experti se shodli na tom, že pochází z takzvaného třetího vojenského mapování, které probíhalo za období Rakousko-Uherska. Ale myslím, že kdo ví o kartografickém centru, bude vědět i o mapě. A zůstaly také reprodukce nejrůznějších map a zásadní díla naší kartografické historie, například nejstarší kousek – Pavlovická prehistorická mapa na mamutím klu nebo Fabriciova mapa Moravy z 16. století. Svůj koutek v muzeu mají i mapy Velkých Opatovic a okolí a modely krajiny. A neměnili jsme ani fotografické kamery a další velké exponáty z Národního technického muzea, ty už u nás nejspíš zůstanou.

<img src="http://i.imgur.com/jMpacdw.jpg" alt="Plastická mapa v kartografickém centru" class="img-responsive img-popup" data-author="Archiv Moravského kartografického centra">

**V čem je vlastně tak unikátní samotná stavba kartografického centra?**

V mnoha ohledech. Například v tom, že se jedná o první svobodný posttotalitní projev architekta Zdeňka Fránka. Fránek je dnes děkanem Fakulty architektury a umění na Technické univerzitě v Liberci a učí a pracuje po celém světě. Dřív pracoval v projekční kanceláři v Blansku, v 90. letech začal tvořit sám a kartografické centrum byla jeho první realizace. A na tu porevoluční dobu je to opravdu bomba, unikátní je po architektonické i technické stránce. Je vybudované na místě jižního křídla velkoopatovického zámku, které v roce 1973 vyhořelo. Za komunismu mělo být z přístavby víceúčelové centrum, pak ale ze záměru sešlo. Vnitřek kartografického centra je tvořen betonovými pilíři, které se kvůli své výšce a hmotnosti odlévaly přímo na místě, byl by problém je sem vůbec dovézt, a dřevnými trámy pod střechou, takzvanými krokvemi. No a unikátní je určitě také v tom, že je zde největší expozice map v celé České republice. 

**A kolik lidí ročně centrum navštíví? Jedná se spíš o místní, nebo turisty?**

Za rok je to 4 500 až 5 000 lidí, počítáno i s návštěvníky akcí, které zde pořádáme. Není to moc, protože toto místo je zcela specifické. Rodiny na výlet k nám opravdu moc nejezdí. Cestu si k nám najdou spíše ti, co pracují v oboru, nebo studenti a školy či zájezdy Klubu českých turistů. Další skupinu návštěvníků tvoří ti, kteří o kartografickém centru třeba ani nikdy neslyšeli, ale projíždějí přes Opatovice od Letovic, a protože ta stavba je tak výrazná, nemůžou nezastavit. A když mají štěstí a je otevřeno, bývají nadšeni. Samozřejmě má kartografické centrum své přívržence i odpůrce, asi jako všechno. Místním se moc nelíbí, většina by uvítala dostavbu zámku v klasicistně barokním duchu, ve kterém byl před vyhořením.   

**A co myslíš, že by mohlo pomoct větší návštěvnosti? Lepší propagace, víc akcí?**

Na to bohužel není jednoduchá odpověď. Samozřejmě by nám pomohla lepší propagace, víc peněz a pracovníků Služeb, pod které kartografické centrum spadá. Ale… Velké Opatovice leží na pomezí tří krajů – Jihomoravského, Pardubického a Olomouckého, což není šťastné. Dopravní obslužnost je mizerná a služby nulové. Takže když už sem nalákáme lidi, nemáme je kde ubytovat a přes víkend ani kam poslat na oběd či kafe. A myslím, že turisty láká víc Boskovicko nebo oblast Moravské Třebové. Moc bych chtěla alespoň umístit hnědé informační cedule u hlavních silnic ve směru Brno – Svitavy a Mohelnice – Vysoké Mýto, ale zatím nemáme nic. Snažíme se centrum propagovat aspoň na nejrůznějších webových serverech. Určitě by nám pomohla i reklama přes větší muzea, univerzity a cestovky, ale na to už zase nemáme kapacity. 

**Když se kartografické centrum otvíralo, pamatuji si, že vedení města počítalo s tím, že zde budou nejrůznější semináře a zázemí pro školy a odborníky a město z toho bude prosperovat.**

To ano. Myšlenka to byla pěkná, bohužel se ji nepovedlo naplnit. Jednou nebo dvakrát se zde uskutečnily kartografické dny pro školy i veřejnost, během nichž si zájemci vyzkoušeli práci s kartografickými přístroji. Akce to byly moc povedené, dokonce pomáhali i žáci jevíčského gymnázia, ale nijak víc se spolupráce se školami neprohloubila. Původní myšlenka byla, že sem bude jezdit mnoho škol a bude zde centrum pro kartografy z celé republiky, ale zatím je to tak, že studenti přijedou, prohlédnou si centrum a odjedou pryč. 

**Proč tomu tak je?**

To je pořád ten začarovaný kruh – školy nemají zájem a málo se o nás ví. Ale abych nebyla jen kritická, letos na podzim budeme tyto kartografické dny pořádat znovu. 

**Jaké další akce ještě v centru pořádáte?**

V průběhu roku zde míváme několik stěžejních akcí, což jsou velikonoční a adventní jarmark, dále Jiřinkové slavnosti a Mezinárodní výstavu jiřinek a Víkend otevřených zahrad a Muzejní noc. Po tom, co jsem do Služeb nastoupila, jsme začali spolupracovat například s Ondřejem Dostálem a připravili jsme menší krátkodobé výstavy, které zde čas od času obměňujeme. V brzké době budeme instalovat výstavu s názvem „Komunikujeme“ a ještě máme připravenou výstavu na aktuální téma migrace, která se věnuje spíš historii migrace, a zajímavé je, že mapuje i migraci rodáků z Velkých Opatovic. No a ostatní výstavy ve městě organizuje muzejní rada. Pro mě je v tuto chvíli těžké věnovat se i výstavám či menším akcím, na to už síly nezbývají.

**Tyto akce jsi zavedla po svém nástupu do služeb v roce 2013?**

Ne, všechny ne. Převzala jsem jarmarky i Jiřinky, ale snažíme se je více propagovat a obohacovat. Například z výstavy jiřin, jejichž pěstování má ve Velkých Opatovicích velkou tradici, se časem stala mezinárodní akce, kde oceňujeme nejlépe vyšlechtěnou kytku, nejlepší aranži nebo volíme Miss Jiřinku. Úplně nově jsme začali dělat Víkend otevřených zahrad a Muzejní noc, kdy připravujeme celodenní program a zpřístupňujeme zdarma všechny památky a muzea, ale hlavně představujeme náš zámecký park, který jako jeden z mála parků v České republice je opravdu zachovalý. Pořádáme zde komentované prohlídky parku, děláme osvětu a upozorňujeme na vzácné dřeviny a zároveň lidi seznamujeme s minulostí zámku a opatovického panství. Pro tuto příležitost jsme vytvořili i mapku vzácných dřevin a několik zastavení s historickými fotkami a texty o daných místech.

<img src="http://i.imgur.com/ntkoEVj.jpg" alt="Zámek Velké Opatovice letecky" class="img-responsive img-popup" data-author="Archiv Moravského kartografického centra">

**Co všechno máte ve Službách na starosti? To asi není jen kartografické centrum a kultura, že?** 

Je toho opravdu víc. Služby vznikly primárně kvůli provozování koupaliště. Ale patří pod nás i stálé kino, pořádání kulturních akcí, správa knihoven a kulturních domů v Opatovicích i okolních vesnicích, informační centrum a také správa hřbitova a kabelová televize. Staráme se i o Památník města a muzeum a připravujeme zpravodaj. Protože se však jedná o společnost s ručením omezeným, jsme kvůli tomu limitovaní například při žádostech o nejrůznější granty a dotace z kulturní sféry. Ty bývají vypsány jen pro neziskové organizace, a ne pro ty, které by měly vykazovat zisk. 

**A je reálné, že si na sebe můžete vydělat?**

Ne, to nemůžeme, zisk nevykazujeme. Mohli bychom například vydělat na vstupném za divadla, ale na to máme malou kapacitu kinosálu. Takže bychom museli chtít za vstupenky takové peníze, které zde nikdo nezaplatí. Ale daří se nám vydělávat na jídle při pronájmech kulturního sálu. Jinak jsme placeni městem, které nám každoročně dává na provoz čtyři miliony korun. Z této dotace odečteme náklady na koupaliště, zaplatíme několik set tisíc za nájem a na všechno ostatní jako mzdy, akce a provoz a údržbu zařízení nám zbude 2,5 milionu korun na rok. 

**Dá se říct, co tě zaměstnává z tvé pracovní náplně nejvíc?**

To nedá. Není jedna věc obtížnější nebo lehčí než druhá. Než se mi narodila Marianka, byla jsem pořád v terénu a hledala inspiraci, co bychom mohli dělat a jak stávající věci zlepšit. Mám ráda, když si většinu věcí zařídím sama – alespoň v počátku. Takže dříve mi dalo nejvíc práce ježdění, domlouvání a komunikování. Pak jsem byla ráda, že mohu domluvené věci předat, protože pokud si člověk myslí, že něco dokáže sám, je opravdu naivní. Tým lidí okolo sebe potřebuješ pro každou práci. A protože nás není moc, připravuji zázemí pro výstavy, obvolávám školy, když je potřeba, dělám vše od úklidu až po služby v infocentru. Jistá překážka v soustředění se jen na jednu věc je i to, že člověk musí být v obraze od hygieny koupaliště, přes pravidla muzejnictví až po bezpečnost práce. 

<img src="http://i.imgur.com/eOY5GGF.jpg" alt="Anna Kaderková" class="img-responsive img-popup" data-author="Tomáš Trumpeš">

**Když jsi nastupovala jako ředitelka Služeb, jaké jsi měla vize a plány? A co z nich se podařilo naplnit?**

Nadšení bylo velké. Šla jsem do něčeho nového, ale zároveň známého, protože z Opatovic pocházím. A chtěla jsem dělat něco, co mě ohromně bavilo. Měla jsem plány, jak naše město změním k lepšímu a lidi obohatím. Myslela jsem si, že prostředí znám, ale ve skutečnosti to bylo trochu jinak. Člověk byl naivní a věci možná znal, ne však jejich podstatu. Pochopila jsem, že to nebude tak jednoduché, jak jsem si myslela, a že tolik toho zase nezměnit nelze – pořád jsi limitovaná zřizovatelem a financemi. 

**Jak tě kolegové přijali jako výrazně mladší ženu?**

Ze začátku bylo těžké pracovat v kolektivu, kde jsou všichni o generaci starší než já, ale myslím, že nám to jde dobře. Ve Službách mám sedm zaměstnanců. Ale nejsem přísný šéf, snažím se vždycky se všemi domluvit, nesnáším hádky a napjatou atmosféru. Situací, kdy jsem musela být přísná, bylo opravdu jen pár. 

**A co se ti tedy z tvého pohledu povedlo?**

Myslím, že Víkend otevřených zahrad je moc pěkná akce, měla úspěch. Začali jsme vydávat zpravodaj, který dostávají všichni do schránek. Což byla oproti nakopírované černobílé variantě za deset korun taky změna. Jednou týdně se nám podařilo udržet promítání kina a přes léto nově promítat i na koupališti. Naše kino není moc zmodernizované, máme zde sice základní digitální techniku, která nějaké filmy přehraje, ale ne všechny. Zázemí i sedačky jsou také staré. Za filmy platíme paušální částku, takže hrajeme, i když přijdou dva lidi. Ze začátku jsem se snažila pořádat nejrůznější akce, například pro ženy k MDŽ, kdy dostaly šampaňské, nebo na Valentýna s dárkem pro každý pár či promítat dokumenty pro užší publikum. Ale lidé většinou nechodili nebo návštěvnost akcí nebyla taková, jakou jsem čekala. Věnuješ tomu čas, úsilí, a když lidé nepřijdou, mrzí tě to. První dva roky po mém nástupu ještě nebyly tak zlé, lidi byli zvědaví, akcí bylo víc, ale pak se to zhoršovalo. A my jsme si začali všímat, že na naše akce chodí paradoxně víc lidí odjinud než těch místních. 

**Jak si to vysvětluješ?**

Možná tím, že se stěžejní akce opakují a lidé už je znají. Svůj podíl bude mít i to, že se v Opatovicích zavřelo učiliště, což je přece jen 500 mladých lidí, kteří teď budou chodit do Letovic. Tím se zavřela i galerie v místním kině a městu zůstala nevyužitá budova. Kino dříve promítalo i přes týden a knihovna díky učilišti také měla mnohem větší návštěvnost. Ve městě máme i poměrně dost dalších organizací, jako mateřské centrum, hasiče, turisty, a když pořádají svoje akce, jejich příznivci přijdou k nim a na další akce už se jim nechce. A možná je to dané i historicky – Opatovice byly dříve vesnicí a městem se staly, až když místní Moravské šamotové a lupkové závody postavily nový závod a bytovky a sem se přistěhovali dělníci z různých koutů naší země. 

**A co naopak vždycky zabere a lidé přijdou?**

Lidi se chtějí bavit a odreagovat. Pokud pozveš Lišku, Poláška, Izera… máš vždycky narváno. Určitě se daří i našemu divadelnímu souboru teaTrum. Ti přilákají vždy spoustu lidí. A letos jsme pořádali první ročník Opatovické pouti s koncerty Schmitzera, Blue Effect, Třetích zubů a dalších a povedlo se to. Bylo to vlastně místo našeho FestFestu, který jsme zde pořádali posledních šest let. 

**A kde se vystřídalo spousta známých kapel – Vladimír Mišík, Buty, J.A.R., David Koller, Arakain a podobně. Další ročník už nebude?**

Letos určitě ne, a zda další roky, nedokážu říct. Pořádali jsme to s kamarády a spolužáky a většina z nich už zde nežije a mají své rodiny. Takže sehnat na akci peníze a skoro 100 lidí na služby už bylo nad naše síly. 

**Po tom, co si ti narodila Marianka, funguješ ve Službách jak?**

Marianka bude mít brzo rok, půl roku jsem s ní byla doma, teď už chodím do práce nebo pracuji z domu. Marianka buď jezdí se mnou nebo ji hlídají babičky. Funguji stále jako jednatelka, když je potřeba, vždy do práce dojedu, ale například akce jsou omezené jen na ty nejdůležitější. Ale stále jsme v první řadě provozovatelé všech institucí, a až v druhé řadě organizátoři.

**Pracovat s tak malým dítětem není taky moc obvyklé, nesetkala ses s nějakými předsudky?**

To víš, že ano, hlavně starším ročníkům se to moc nezamlouvá. V práci má ale Marianka pohodové zázemí stejně jako doma a mně by přišlo mnohem horší ji svěřit někomu cizímu než ji brát s sebou do práce nebo dát babičkám.
