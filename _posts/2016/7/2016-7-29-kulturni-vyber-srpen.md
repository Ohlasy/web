---
title: Gianniho kulturní výběr na srpen
cover-photo: http://i.imgur.com/63zpoc3l.jpg
category: zpravodajství
author: Jan Bařinka
tags: kultura
---

*Festiválek bez bojů a válek, promenádní koncerty, pokračování mozartovského cyklu i Boskovického pohádkového hřebínku a několik dalších koncertů a divadel – z toho všeho si můžou zájemci o kulturní dění v našem regionu v srpnu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout.*

### Hudba

Srpnový kulturní program se v našem regionu nese v podobném duchu jako ten červencový. Festivalová sezóna v Boskovicích pokračuje ve dnech 5.–7. srpna, kdy se koná Festiválek bez bojů a válek. V rámci něj v pátek 5. srpna v Kafe za rohem vystoupí místní folkové dívčí trio Veka, brněnský indie-folkový zpěvák a kytarista Ondřej Soldán a ruský hudebník Alex Kelman, v sobotu 6. srpna pak za boskovickým muzeem například písničkářka Lucie Redlová z Valašského Meziříčí, mezinárodní kapela Mr. Loco, vycházející mimo jiné z balkánského folklóru, brněnská legendární kapela Ty Syčáci v čele s Petrem Vášou, černošicko-balkánské uskupení Timudej, skupina 4DOGS nebo oblíbená místní blues-rocková kapela Karlovy hračky.

Minifestival s názvem Ahoj, léto! – rozloučení s prázdninami se koná v sobotu 27. srpna v Letovicích. Ve zdejší hasičské zbrojnici se představí například trio Jitky Šuranské, Vladimír Hron s Lucií Černíkovou nebo Dalibor Janda s Jiřinou Annou Jandovou.

V Boskovicích i v Letovicích v srpnu pokračují série nedělních promenádních koncertů. V Boskovicích v parku u zámeckého skleníku zahraje 7. srpna Dechová hudba Kunštát, 14. srpna 4 psi, 21. srpna v rámci ozvěn Open Micu folkové projekty Melda a spol., Alibaba a Aladin a 28. srpna mladé boskovické talenty Saturn, Pružiny, Small Band a folklórní soubor Velen. V Letovicích na Masarykově náměstí se můžeme 14. srpna těšit na kapelu Rockfór, dříve známou jako Kaštánci.

Posledním hudebním cyklem navazujícím už z července je Malý noční Mozart na státním zámku v Kunštátě. V pátek 12. srpna se tu představí jedenáctiletý klavírista Josef Nizner se skladbou Jeana Kleeba Symfonie g-moll, což je jazzová úprava Mozartovy 1. věty symfonie KV 550. Kromě něj uslyšíme dva Mozartovy houslové koncerty v podání houslistky Ivany Kovalčíkové a klavíristy Ondreje Olose. Čtvrtého a zároveň závěrečného koncertu celého cyklu se dočkáme v neděli 28. srpna, kdy na zobcové flétny zahraje boskovická rodačka Michaela Koudelková za doprovodu cembalistky Moniky Šujanové.

Kromě festivalů a různých cyklů se v srpnu koná i několik samostatných koncertů. V pátek 5. srpna na koupališti v Újezdě u Boskovic zahrají Mariachi Espuelas, v pátek 12. srpna na boskovickém zámku Pozdní sběr, František Nedvěd & Tiebreak a Karsima. Kulturní zařízení města Boskovice letos nabízejí akustický koncert Lucie Vondráčkové a skupiny Vokobere v sobotu 20. srpna v letním kině.

Kdo má zájem o hudbu spíše duchovní, pro toho je 21. srpna připraven koncert ve farním kostele sv. Jakuba v Boskovicích. Skladby autorů z období od baroka až po současnost zahrají houslistka Hana Blahová a varhaník Miroslav Maňoušek, absolventi VŠMU v Bratislavě.

### Divadlo

Stejně jako v červenci, i v srpnu jsou pro děti na zámku v Boskovicích připravena divadelní představení v rámci Boskovického pohádkového hřebínku. V pátek 5. srpna přijede Divadlo Kapsa s pohádkou Zvířátka a loupežníci, v pátek 12. srpna kejklířské divadlo Komedianti na káře s představením Princ Nebojsa aneb Žonglérská pohádka. Divadlo Andromeda z Prahy zahraje v pátek 19. srpna pohádku Jak Tonda léčil rohatou princeznu Safiru.

Divadlení spolek Blaženy Horní Poříčí se představí v neděli 14. srpna na zámku v Letovicích s bláznivou krimikomedií Jana Váchala Paní Fantomasová se zlobí aneb Zločin v muzeu čerstvého umění. Improvizační divadlo nabídne v sobotu 6. srpna Festiválek bez bojů a válek, místní tým Lísky se v improvizačním zápase utká s valašskomeziříčskými Valouny.

### Film

Z programu boskovického kina stojí za pozornost především ozvěny Letní filmové školy, které nabídnou v pondělí 29. srpna ruské sci-fi z roku 1924 Kráska z Marsu, v úterý 30. srpna klasiku československé nové vlny Intimní Osvětlení režiséra Ivana Passera a ve středu 31. srpna dva béčkové filmy Rogera Cormana Útok krabích monster a Kýbl krve.

Kromě klasického kina v létě promítá i kino letní, v neděli 28. srpna dokonce takzvaně naslepo – diváci do poslední chvíle nebudou tušit, který titul se bude promítat, a výši vstupného si zvolí sami podle toho, jak se jim daný film líbil.
