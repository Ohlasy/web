---
title: "Nákup Dvořáčkova mlýna nebyl podle policie trestným činem"
cover-photo: https://i.ohlasy.info/gi2lCKHl.jpg
author: Marek Osouch
category: zpravodajství
tags:
    - červená zahrada
    - investice
---

*Se závěrem, že se nestal žádný trestný čin, policisté odložili zhruba půlroční vyšetřování odkupu takzvaného Dvořáčkova mlýna v Červené zahradě. V lednu na město totiž kvůli jeho koupi někdo neznámý [podal trestní oznámení](http://ohlasy.info/clanky/2016/01/cervenka-trestni-oznameni.html).*

<img src="https://i.ohlasy.info/gi2lCKH.jpg" alt="Červená zahrada z hradu" class="img-responsive img-popup" data-author="Tomáš Trumpeš">

„Vyšetřování této záležitosti jsme odložili s tím, že skutek není trestným činem,“ uvedl mluvčí blanenské policie Bohumil Malášek. Na městském úřadě zatím výsledek vyšetřování nemají. Stejně tak tajemník boskovického úřadu David Škvařil neví o nikom z úředníků, že by byl na policii u výslechu. Podobně hovoří i boskovický místostarosta Petr Malach z ČSSD. „Já osobně jsem na policii nebyl. Jestli byl někdo z kolegů, to netuším,“ vyjádřil se.

Anonymní oznamovatel však není sám, komu se nákup parcel nelíbil. Odkup mlýna a přilehlých parcel za 14 milionů korun místo necelých devíti stanovených znalcem Jiřím Pevným, kritizovala řada zastupitelů včetně zmíněného Jiřího Pevného, který je také zastupitelem za sdružení Sportovci Boskovice.

Proti se vyslovila loni [v září na jednání zastupitelstva](http://ohlasy.info/clanky/2015/09/zastupitelstvo.html) také opoziční TOP 09. „Chápu, že je to strategicky důležité, ale navýšení ceny je příliš velké, neměli bychom to kupovat za každou cenu,“ prohlásil na zastupitelstvu Dominik Božek z TOP 09. Naopak vedení města argumentovalo, že parcelu město potřebuje, aby mohlo sportovní areál v Červené zahradě rozvíjet.

Vyšetřování mohlo být u konce už dříve, nicméně podle policejního mluvčího někdo podal na státním zastupitelství v Blansku stížnost, a tak policisté museli znovu některé věci prověřit. „Je to však běžná věc, která se při vyšetřování děje,“ okomentoval Malášek. Konečný výsledek je však i po dalším prověřování jasný – trestný čin se nestal. Zastupitel Jiří Pevný, který stanovoval cenu pozemku, není výsledkem vyšetřování překvapený. „Můžu říci, že jsem takový závěr očekával,“ sdělil.
Opoziční zastupitelé upozorňovali také na precedens, který schválením nákupu mlýna podle nich vznikl. „Otevřela se tím Pandořina skříňka, nakupovat něco odhadnuté na 8,7 milionu za 14 bylo podle mě chybné,“ řekl už dříve bývalý starosta Boskovic Jaroslav Dohnálek (ODS). 

Později se toto tvrzení skutečně potvrdilo, kdy sousední majitel autobazaru Zdeněk Zeman, se kterým město také zpočátku o odkupu jednalo, uvedl, že nepůjde pod cenu, kterou mu stanovil znalec, zvlášť po uzavření kupní smlouvy mezi městem a vlastníkem mlýna Jiřím Dvořáčkem. Dolů s cenou nechce jít ani majitel pozemku po lihovaru Jan Paroulek, a tak [jsou zatím další jednání na mrtvém bodě](http://ohlasy.info/clanky/2015/11/cervenka-odkup.html). Otázkou je, zda město ještě bude v jednáních pokračovat. Podle radního Milana Kolínského (ČSSD) [další pozemky město už nepotřebuje](http://ohlasy.info/clanky/2016/03/rozhovor-kolinsky.html).

Prozatím jsou schůzky podle boskovického místostarosty pozastaveny. „Já jsem se alespoň žádné schůzky neúčastnil,“ dodal místostarosta, který byl loni členem vyjednávacího týmu ohledně odkupů pozemků. Na řadě je teď tedy vypracování urbanistické studie areálu Červené zahrady, ve které by [podle dřívějšího vyjádření boskovické starostky Hany Nedomové (ČSSD)](http://ohlasy.info/clanky/2015/11/varianty-haly.html) měly být zahrnuty také plány ostatních majitelů pozemků v areálu. 
