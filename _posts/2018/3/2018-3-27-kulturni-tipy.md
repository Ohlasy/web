---
title: Gianniho kulturní výběr na duben
cover-photo: http://i.ohlasy.info/iEJNfC5l.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="http://i.ohlasy.info/iEJNfC5.jpg" caption="Z filmu Nico, 1988" %}

### Osudové roky české státnosti

*Kulturní dům Letovice, 5. dubna 18:00*

Výstava, která si klade za cíl mapovat významné mezníky novodobé české, potažmo československé historie od roku 1918 do roku 1989, bude zahájena ve čtvrtek 5. dubna v kulturním domě v Letovicích. Připomeneme si vznik samostatného československého státu v roce 1918 a události, které tomu předcházely, období let 1938 a 1939 a okupaci českých zemí, nástup komunistické diktatury v roce 1948 nebo okupaci vojsky Varšavské smlouvy v roce 1968. Součástí vernisáže bude pásmo slova a hudby s názvem Hudba v myšlenkách Masarykových v podání akordeonistky Jitky Baštové a loutnisty Jindřicha Macka. Výstava potrvá do 30. dubna.

### Ladislav Zibura: Už nikdy pěšky po Arménii a Gruzii

*Kino Panorama Boskovice, 6. dubna 19:00*

Už poněkolikáté se svým programem, spojujícím prvky cestovatelské besedy a stand-up comedy, přijede do Boskovic cestovatel, spisovatel, novinář a copywriter Ladislav Zibura. Po vystoupeních s názvy 40 dní pěšky do Jeruzaléma nebo Pěšky mezi buddhisty a komunisty se tentokrát rozhodl probádat Arménii, Gruzii a Náhorní Karabach. Spíše než popisy historie nebo památek můžeme opět čekat spíše humor a inteligentní zábavu.

### Orion

*Hudební klub Sklepy, 6. dubna 21:00*

V pátek 6. dubna se mimořádně otevřou prostory aktuálně nefungujícího boskovického klubu Sklepy, abychom zde mohli přivítat legendárního rappera Oriona, tentokrát ovšem s jeho DJským setem. Orion je mimo jiné zakladatelem a dodnes aktivním členem jednoho z nejzásadnějších uskupení české hip-hopové scény, Penerů strýčka Homeboye, na kontě má i několik sólových desek a spolupráci s dalšími významnými rappery. V rámci večera dále v hip-hopovém stylu zahraje DJ Wlasa, se speciálním funky a soul setem se představí DJ Scorn a Johnyx se přidá tradičně ve stylu d’n’b.

### Karlovy hračky

*Turbína, 6. dubna 21:00*

Kapela Karlovy hračky funguje na boskovické scéně už od roku 2012 a se svou hudbou vycházející z blues-rocku, ale využívající i postupů jazzu nebo popu, si stačila najít velké množství posluchačů a příznivců. Jak bývá na koncertech Karlových hraček zvykem, můžeme se těšit na osobitý projev a originální poetiku jejich původních věcí i na perfektně zvládnuté covery slavných jazzových nebo bluesových skladeb.

### Dasha a Pajky Pajk Quintet

*Sokolovna Boskovice, 8. dubna*

Zpěvačka Dasha je možná na naší scéně známá především jako představitelka muzikálových rolí nebo jako vokalistka Karla Gotta, sama se však nejlépe cítí v hudebních vodách swingových, což je zřejmé například i z pořadu Klub Evergreen, který s Janem Smigmátorem spoluvytváří pro Český rozhlas. Dasha je držitelkou ceny Thálie za rok 2010 a se skupinou Pajky Pajk Martina Kumžáka, se kterou se představí i na boskovické sokolovně, jsme ji měli možnost vidět a slyšet v mnoha televizních pořadech, nejvýrazněji patrně v taneční soutěži StarDance aneb když hvězdy tančí.

### Vernisáž výstavy

*Galerie Otakara Kubína, 14. dubna 15:00*

V Galerii Otakara Kubína bude v sobotu 14. dubna zahájena výstava tří tvůrců různých výtvarných technik. Valér Kováč představí malbu a vrstvené sklo, jeho syn Martin Kováč skleněné scénografické objekty a Karel Trefný keramiku. Úvodní slovo pronese František Šalé a výstava potrvá do neděle 6. května.

### Vražda sexem

*Sokolovna Boskovice, 15. dubna 18:00, 20. dubna 19:00*

Vražda sexem je název nového představení Ochotnického divadla Boskovice. Jedná se o anglickou komedii autorky Joan Shirleyové a má pojednávat o muži, který nemůže najít sám sebe, a jeho praktické ženě, na které tím pádem zůstává zabezpečení domácnosti. V režii Jany Řezníčkové se představí Eva Štěpánková, Lubomír Slezák, Alice Fialová, Martin Kejík, Hana Doubková, Vlastimil Blaha a Jana Řezníčková. Po premiéře v neděli 15. dubna nás čeká ještě první repríza, a to v pátek 20. dubna.

### Vince Agwada Blues Band

*Zámecký skleník, 18. dubna 19:00*

Hostem dalšího koncertu cyklu Jazz and Blues Boskovice tentokrát bude kytarista, zpěvák, skladatel a producent z amerického Chicaga Vince Agwada. Ten získal výborný hudební základ od obou rodičů: jeho otec se věnoval tradiční africké hudbě a matka milovala jazz, blues a gospel. Vince sám však získal svůj styl především na jam sessions v hudebním klubu Theresa’s & Buddy Guy’s Checkerboard Lounge, kde měl možnost zahrát si například s Juniorem Wellsem, Buddy Guyem nebo Otisem Rushem. Na koncertě v zámeckém skleníku spolu s ním zahrají Matěj Černý na baskytaru a Tomáš Hobzek na bicí nástroje.

### Dominika Weiss Hošková a Jiří Hošek

*Synagoga maior, 25. dubna 19:00*

Ve středu 25. dubna se koná také další koncert cyklu Kruh přátel hudby. Vzhledem k tomu, že se jedná o židovskou hudbu zvanou klezmer, je koncert umístěn do budovy synagogy maior v boskovické židovské čtvrti. Na koncertě vystoupí violoncellistka Dominika Weiss Hošková, která se nedávno vrátila ze zahraničního studia v Jeruzalémě, spolu se svým otcem, violloncellictou a varhaníkem Jiřím Hoškem. Součástí večera budou úryvky z knihy Helgy Weissové Deník 1938–1945, které přednesou studentky boskovického gymnázia Johana Fialová, Andrea Šrámková a Veronika Šejbová.

### Nico, 1988

*Sokolovna Boskovice, 25. dubna 19:30*

Zpěvačka Christa Päffgen, známá pod uměleckým jménem Nico, se proslavila především spoluprací s kapelou The Velvet Underground a také jako múza Andyho Warhola. Její sólovou uměleckou dráhu a poslední léta jejího života popisuje italsko-belgický dokument, který budeme mít možnost vidět ve středu 25. dubna v rámci filmového klubu na mimořádné projekci v boskovické sokolovně.