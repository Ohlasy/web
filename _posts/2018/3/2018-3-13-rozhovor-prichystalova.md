---
title: „Je špatně, že nemáme člověka v úzkém vedení města“
perex: Lékařka a v minulosti primářka boskovické nemocnice Martina Přichystalová je od roku 2014 za hnutí ANO boskovickou radní. V rozhovoru jsme se jí zeptali na roli hnutí ANO v koalici, nemocnici a zdravotnictví, v němž se denně pohybuje.
cover-photo: https://i.imgur.com/tp76v61l.jpg
author: Marek Osouch
category: rozhovory
---

*Lékařka a v minulosti primářka boskovické nemocnice Martina Přichystalová je od roku 2014 za hnutí ANO boskovickou radní, ale ne zrovna viditelnou. Přiznává, že sama se příliš neprezentuje. V rozhovoru jsme se jí proto zeptali na roli hnutí ANO v koalici, nemocnici a zdravotnictví, v němž se denně pohybuje.*

{% photo src="https://i.imgur.com/tp76v61.jpg" author="Tomáš Znamenáček" %}

**Čtyři roky jste byla v opozici za Věci veřejné, v roce 2014 jste se za hnutí ANO stala součástí současné koalice. Jaká byla vaše cesta do rady?**

To je celkem jednoduché. S ČSSD jsme se domluvili na koalici, v radě jsme měli nárok na dva členy a vzhledem k tomu, že jsme se dostali do zastupitelstva tři a já s panem Schwarzerem měli více hlasů než paní Živná, tak jsme se členy rady stali my dva. Paní Živná navíc o místo v radě ani neměla zájem. Chtěla jsem se tím aktivně podílet na komunální politice.

**Ale ta aktivita moc není vidět. Nemáte místostarostu. Není hnutí ANO v koalici upozaděno?**

Nám bylo nabídnuto křeslo místostarosty, konkrétně panu Schwarzerovi. Ten nejdříve měl zájem, ale poté se kvůli svým podnikatelským aktivitám rozhodl, že to nezvládne. Proto jsme nakonec křeslo neobsadili.

**Mohla jste tam být vy.**

U mě to nepřicházelo v úvahu. Já jsem ani nešla do politiky s takovou ambicí. Jsem lékařka, která má velké množství pacientů, a pro mě je priorita věnovat se právě jim. Politika je pro mě taky důležitá, ale ne takovým způsobem, abych mohla zastávat post místostarostky.

**Mně jako pozorovateli místní politiky připadá, že jste v koalici zkrátka navíc. Vždyť stejně mají sociální demokracie s lidovci ještě komunisty, kteří koalici podporují. Vy nemáte člena vedení města, na které je nejvíce vidět. Nejste páté kolo u vozu?**

Nemyslím si to. Je fakt, že daleko více je vidět úzké vedení města, starostku a místostarosty, ať na jednání zastupitelstva nebo v tisku. Nicméně si nemyslím, že v radě jsme kývači a zvedači pravice. Myslím si, že diskutujeme dost živě, je nás slyšet, na naše názory je brán zřetel. Občas to ale nedopadne, protože rada je složena z více subjektů.

**Vy říkáte, že nemáte prostor, že více je vidět na úzké vedení, ale vy ani na radě nebo zastupitelstvu nejste aktivní. Na zastupitelstvu se nijak neprojevujete, na radě s Pavlem Schwarzerem máte oba jedny z nejčastějších absencí. Neměli byste být tedy o to více aktivní právě tady, když nemáte místostarostu?**

Co se týká absenci, Pavel Schwarzer byl dlouhodobě nemocen, u mě je to dáno tím, že ty své aktivity musím rozdělit, takže někdy odejdu dříve, nebo přijdu později. To je pravda.

**Ale na zastupitelstvu jste mluvila jen párkrát.**

Zřejmě jsem neměla potřebu k projednávaným bodům něco říct.

**Já na to narážím i z toho důvodu, že jste v [anketě pro Ohlasy](http://www.ohlasy.info/clanky/2017/10/anketa-zastupitele.html) řekla, že jako negativum současné koalice vnímáte rezervy v komunikaci s veřejností, že si současné vedení nedokáže obhájit své kroky. A vy jako jedna z radních na zastupitelstvu mlčíte.**

To ano, nicméně já jsem to myslela i na komunikaci s tiskem. Na řadu kontroverzních věcí, řekněme tiskem vnímaných jako kontroverzních…

**Můžete uvést co konkrétně?**

Třeba problém nemocnice a ukončení spolupráce s bývalým jednatelem panem Navrátilem. Tento krok totiž nebyl zrovna obratně komunikován ze strany vedení, ale já jsem k tomu neměla možnost nic říct, nikdo z novinářů se mě na názor nezeptal. Třeba bych možnost měla, kdybych se o to aktivně přihlásila…

**Neměla byste mít tedy jako členka rady tu ambici kroky komentovat, aby celé vedení bylo vnímáno lépe?**

Možná měla. Myslím, že rozhodnutí, která v radě děláme, jsou dobrá rozhodnutí, jsou přínosná pro město, dělá se hodně projektů, které mají význam.

**Kde je v komunikaci konkrétní chyba?**

Myslím, že někdy je tam hlavně neobratnost ve vyjádřeních.

**Co vy jste vlastně jako ANO prosadili za ty více než tři roky? S ČSSD si spojím zastavení stavby haly na Slovákově, u lidovců to je sportpark, u vás nic. Můžete mě doplnit?**

Třeba rozhodnutí vybudovat halu na Červené zahradě, protože to byl jeden z našich programových bodů.

**Ale co byl vyloženě váš bod? Halu na Července prosazovala i ČSSD.**

Proto jsme s ČSSD šli i do koalice, že jsme měli více společných věcí. Vyloženě náš bod, který bychom si prosadili navzdory všem?

**Nemusí to být navzdory. Všichni podporují cyklistiku, ale lidovci řekli, že to bude formou sportparku a sigletrailů.**

Ale to byla akce rozjetá už z minulého volebního období.

**Jde o to, jestli máte nějaké rozhodnutí, u kterého se můžete teď před volbami zabušit do hrudi a říci: volte ANO, my jsme pro vás udělali toto.**

Já si myslím, že v kooperaci s ostatními koaličními partnery jsme udělali, co jsme udělali. Zastavili jsme výstavbu haly na Slovákově, rozjeli jsme projekt na Července, podpořili jsme převzetí sokolovny.

**V Boskovicích to totiž vypadá zcela naopak než na celostátní úrovni, kde si Babiš přisvojil zásluhy ČSSD a sebral jí body a tady nejspíš některé zásluhy bere ČSSD vám.**

Možná je to mojí pasivitou nebo i pana Schwarzera, to je otázka do diskuze. Faktem je, že se mediálně neprezentuji. Myslím si, že je špatně, že nemáme člověka v úzkém vedení města, protože ti jsou vždycky vidět nejvíce.

**Vnímáte to jako chybu?**

Vnímám to od samého začátku jako náš handicap.

{% photo src="https://i.imgur.com/J4Dy8OA.jpg" author="Tomáš Znamenáček" %}

### Na provoz si nemocnice musí vydělat

**Řekla jste, že na váš názor je na radě brán zřetel. Opravdu to tak je? Když se podívám na některá hlasování, tak se u nich s panem Schwarzerem zdržíte a zbytek rady daný bod prohlasuje. Například úklidové služby v nemocnici podle vás není správné dát externí firmě, ale zbytek koalice si myslí opak. Dokážete své argumenty opravdu prodat?**

Když je to takto konkrétně prezentováno, tak to skutečně vypadá, že si nedokážeme věci prosadit. Ale to je věc názoru.

**Já jsem schválně uvedl nemocnici, protože vy se pohybujete ve zdravotnictví. Ze všech radních zdravotnictví nejspíš nejvíce rozumíte.**

To jednoznačně.

**Nebyl to jediný případ, kdy jste hlasovala ve věcech kolem nemocnice odlišně než ostatní radní. Neměla jste třeba ambici mít zdravotnictví ve své gesci místo paní starostky?**

Určitě by mně nevadilo mít zdravotnictví ve své gesci, časově bych to asi zvládla. V Boskovicích je ale historicky dané, že jednotlivé oblasti mají pod sebou starosta a místostarostové.

**Takže už to tak musí být navždy?**

Nemusí, ale takhle to je, takto nám to bylo vysvětleno a já se s tím smířila.

**Neměl by být váš hlas více slyšet, když jste sama řekla, že zdravotnictví rozumíte nejvíce z rady? Proč jste neuspěla se svými odlišnými názory, ať už se týká zadání úklidových služeb externí firmě nebo odpuštění nájmu?**

Oni to vnímají tak, že je potřeba nemocnici pomoct.

**To říkáte, jako byste jí nechtěla pomoci.**

Ne, já jí chci taky pomoci, ale teď vysvětluji, proč oni hlasují, jak hlasují. Můj názor je ten, že nemocnice, když je správně vedená, musí si na svůj provoz vydělat sama. To je můj názor, proto si myslím, že podávat tento typ berliček je demotivující. Co se týče úklidových služeb, tam si myslím, že se outsourcingem neušetří. Nemocnice na to může mít názor jiný, já si myslím, že se neušetří.

**To vám vedení nemocnice nepředložilo nějaká čísla?**

Předložilo, ale ten jejich výpočet vycházel skoro půl na půl. To, co ušetří, je mizivé. Navíc argumentovali i tím, že se zkvalitní úklid – jak, když budou uklízet stejní lidé? Já tam pracovala mnoho let a už tam jednou bylo, že externí firma měla na starosti úklid. Vůbec k ničemu to nevedlo.

**Proč vaše dlouholeté zkušenosti nepřesvědčily ostatní radní?**

Ale oni to moc dobře ví, oni to slyší. Tak to prostě je, byli jsme přehlasováni.

**Proč váš argument neberou?**

To by byla spíš otázka na ně.

**Nemáte svou teorii?**

Nevím.

**Když jsem si četl důvody odpuštění nájmu nemocnici, tak mi přišly logické. Nemocnice investovala ze svého do majetku města, tedy do toho, co mělo naopak dělat město. Dala do toho miliony, a teď odpuštěním nájmu si to chce vykompenzovat. Je logické, že to chce zpátky. Vy jste s tím ale nesouhlasila. Proč?**

Nebyla jsem proti, já se jen zdržela.

**Zkrátka jste nebyla pro.**

Teď do té nemocnice přece půjdou další peníze na investice.

**Je to moc peněz, které město nemocnici odpouští a dává?**

Přesně tak.

**Investiční dotace na přístroje podporujete?**

Ty určitě ano, protože v nemocnici nemůžou pracovat s přístroji, které jsou za zenitem. Oni si na nové nevydělají a podle mého názoru to ani není účelem. Město by na těch investicích mělo participovat, ale na nájem a provoz si musí vydělat nemocnice sama.

**Není městská nemocnice trochu v jiné situaci, než kdyby patřila někomu jinému, třeba soukromníkovi? Například skrz vyjednávání s pojišťovnami?**

To je relativní. Vždycky je všechno o těch lidech, kteří v nemocnici pracují a kteří ji vedou. I městská nemocnice si může na provoz vydělat, může mít dobrou vyjednávací pozici s pojišťovnami, může mít dobrý personál i dobře placený.

{% photo src="https://i.imgur.com/ZL7emdz.jpg" author="Tomáš Znamenáček" %}

### Jen stoprocentní vlastnictví je jistota

**Sama jste řekla, že město má dalších plno starostí a k tomu ještě nemocnici, což se používá i jako argument proti městskému provozování. Máte za sebou jednání s firmou Agel, která provozuje řadu nemocnic. Co si o její nabídce na provoz boskovické nemocnice myslíte? Měly by Boskovice nemocnici dále provozovat samy?**

Když ji město provozuje samo, ví, jaké služby chce poskytovat. Pokud je toho nemocnice schopna, tak to nikdo nemůže ohrozit. Pokud se stanete součástí nějakého řetězce, jako je Agel, tak jeho vedení může mít jiné představy. Jasně, podepisuje se dlouhodobý nájem nebo že po určitou dobu budou obory zachovány, ale může se stát, že některé obory nebudou prosperovat tak výrazně, že prostě řetězec městu vysvětlí, že jejich zachování není dál možné.

**Podle vás se to tedy nedá dostatečně dobře ošetřit smluvně?**

Určitě se to smluvně ošetřit dá, ale realita se může vyvíjet a nemusí to být pro pacienta a pro region příznivé.

**Soukromníci tvrdí, že je to věc nastavení smlouvy, že obavy se můžou vykrýt ve smlouvě. To vám nepřipadá jako berná mince?**

Smlouva je strašně důležitá věc, ale jistotu nemáte, pokud nejste stoprocentní vlastník.

**V roce 2015 jste byla pro zrušení pozice Tomáše Julínka a předtím pro odvolání Dana Navrátila z funkce jednatele…**

O Julínkovi jsme hlasovali? Toho odvolala jednatelka.

**Hlasovala jste pro zrušení pozice ekonomicko-správního náměstka.**

Vy myslíte hlasování o organizační změně.

**Nelitujete těchto kroků dnes, že jste hlasovala pro odvolání jednatele a zrušení pozice náměstka?**

Ne, ani jednoho nelituji.

**Ani s ohledem na to, jak to skončilo?**

A jak to dneska skončilo?

**Že nemocnice prohrála soud.**

Aha, toto. Pro odvolání jednatele Navrátila jsem hlasovala, protože jsme měli dlouhodobě problematický vztah s nemocnicí. Komunikace opravdu vázla, vedení nemocnice nerespektovalo úkoly z rady. Oni vždy dostali nějaký úkol, ale ten zcela pominuli, pak vysvětlovali, že ho nemohli splnit.

**Ale pan Schwarzer si to asi nemyslel, protože se zdržel.**

Na to se musíte zeptat jeho.

**Vy jste o tom spolu nemluvili?**

Ale ano, my o tom mluvili i na té radě. Ale pan Schwarzer hlasoval, jak hlasoval.

**Mě také překvapilo, že to nebylo ani jako bod rady, ale že to paní starostka řekla na konci: tak teď odvoláme pana Navrátila.**

Na to vám nejsem schopna odpovědět.

**Nepřišlo vám to jako zvláštní postup? Žádný materiál, žádný bod.**

Asi úplně ne. Vy vidíte na tom programu, že to tam nebylo. My o tom ale diskutovali téměř pořád. To byly velice bouřlivé diskuze kolem nemocnice a zřejmě při jedné z diskuzí to vyplynulo. Nepřišlo mi to divné.

**A když přijdu ke zrušení pozice Tomáše Julínka. Proč jste byla pro?**

V nemocnici je vedoucí ekonomického úseku, je tam vedoucí pro styk s pojišťovnami, náměstek pro ošetřovatelskou péči. Úkoly se daly velice jednoduše mezi tyto zaměstnance rozdělit, takže mi přišlo, že je ta pozice zbytečná.

**Jak tedy vnímáte to, že si nový jednatel přivedl do nemocnice pana Štěpánského a ten mu teď dělá hlavního ekonoma?**

To bylo místo analytika, které v té době bylo obsazené jinou osobou, když tam byl pan Julínek.

**V době odvolávání už to byla prázdná pozice.**

Ne, tam byla analytička v té době. Ona pak dala výpověď. *(Jolana Vinická, která dělala analytičku, [před rokem Ohlasům řekla](http://www.ohlasy.info/clanky/2017/02/ekonomicky-namestek.html), že skončila už v lednu 2015, tedy téměř rok před vyhazovem Julínka, pozn. red.)* Pan jednatel si prostě přivedl pana Štěpánského. Jestli ten mu dělá náměstka pro ekonomiku a správu, to nevím.

**Oficiálně ne, ale je statutárním zástupcem jednatele, tedy druhým člověkem nemocnice.**

To je v kompetenci jednatele.

**Ta pozice analytika, kterou Dan Štěpánský zastává, se postupem času nějak vyvíjela. Byla více upřesněna v novém organizačním řádu z roku 2016, pro který jste také nehlasovala a zdržela jste se. Tady vás k tomu vedlo co?**

Organizační řád je v kompetenci šéfa dané organizace. Proč já mám o něčem hlasovat, když je to v kompetenci jednatele?

**S Tomášem Julínkem mě u vás zaujala ještě jedna věc. Vy jste vůbec nehlasovala o usnesení, zda má nemocnice pokračovat v soudu s ním o náhradu mzdy. Jak to mám chápat?**

Nemocnice prohrála soud s Julínkem z toho důvodu, že se proti rozhodnutí okresního soudu neodvolala.

**Myslíte, že kdyby se odvolala, tak má šanci vyhrát?**

Já jsem o tom přesvědčena, že možnost, aby vyhrála, tam zcela reálně byla. Sama jsem to konzultovala s právníky. Nemocnice se ale neodvolala.

**Na rady svých právníků.**

Dobře, ale po členech rady nikdo nechtěl souhlas nebo nesouhlas, jestli se má odvolat, nebo ne.

**Byl to spor mezi nemocnicí a panem Julínkem.**

Tak proč potom někdo chtěl po radních rozhodnutí, zda by měl, nebo neměl být soud s panem Julínkem o náhradu mzdy? To je taky přece v kompetenci nemocnice, proto jsem pro to nehlasovala. Jestliže je to v kompetenci nemocnice, ať si to rozhodne sama.

**Kdo to tedy prezentoval na radě?**

Pan jednatel, ať se k tomu rada vyjádří.

**Ale předtím měl skoro sepsanou dohodu o vyrovnání, tak tomu nerozumím.**

Tak tomu nerozumíme oba a možná to je ten důvod, proč já se toho nehodlala zúčastnit.

{% photo src="https://i.imgur.com/x0LPVpU.jpg" author="Tomáš Znamenáček" %}

### Lékaři jdou za pověstí 

**Přejdu k obecnější otázce: Co dnes nemocnici nejvíce trápí?**

Z mého pohledu ji nejvíce trápí nedostatek personálu, ať lékařského nebo středního zdravotního.

**Sama chodíte do nemocnice sloužit pohotovost, když máte soukromou ordinaci?**

Pouze lékařskou službu první pomoci.

**I ostatní soukromí lékaři tam chodí? Máte o tom přehled?**

Myslím, že slouží všichni praktici, jak pro dospělé, tak pro děti a dorost. Lékařskou službu první pomoci máme jako morální povinnost. Ale to není věc, která by nemocnici trápila, problémem je nedostatek personálu na odděleních.

**Dá se říct, že je to zkrátka otázka peněz?**

Je to rozhodně otázka peněz, ale jsou i jiné pobídky, atraktivita nemocnice, nabídka bydlení, perspektiva profesního růstu.

**Nedá se to stejně jen vše převést na peníze?**

Vždycky je to o penězích, ale lékaři jdou i za pověstí nemocnice, za vedením, kterému můžou důvěřovat.

**Za kvalitním primářem například?**

Přesně tak.

**Není v zájmu města nemocnici na platy přispět, aby šla kvalita personálu nahoru?**

Město potřebuje investovat i do jiných věcí. Nemůže nemocnici dotovat platy, na to si musí vydělat sama.

**Vylučujete to z principu, nebo že na to město nemá?**

Nemá na to a ani nemůže.

**Mluvili jsme o tom, že by nemocnice mohla natáhnout další zaměstnance na nějakého kvalitního primáře. Tak proč by město nemohlo říct vedení nemocnice: tady máte milion a pořiďte si kvalitního primáře. Nepomohlo by tím vyřešit personální problémy?**

Kdyby to byla možná jednorázová investice, i když milion korun je velmi nadnesená částka, tak by to bylo snad realizovatelné. Rozhodně by to ale bylo nesystémové řešení.

**Není chyba, že je boskovická nemocnice společnost s ručením omezeným, na rozdíl od blanenské, která je také městská, ale je příspěvkovou organizací?**

To je jedno, jaká je forma vlastnictví.

**Ale v Blansku mají díky tabulkovým platům více peněz, ne?**

Možná sestry, neznám přesně porovnání platových tabulek. Nemyslím si ale, že je to dáno tím, že jsou příspěvkovka a tady je eseróčko. Mě na současném vedení nemocnice mrzí, že pan Janeček nepřivedl odborníky, například v oblasti chirurgie. Vkládali jsme do něj naděje, že je do nemocnice přivede.

**Je to v jeho možnostech?**

Mělo by být, přislíbil to.

**Jak jste tedy spokojena s prací současného vedení nemocnice?**

Myslím si, že je pozitivní, že se zefektivnilo vykazování pro pojišťovny. To funguje lépe, ale s personální politikou nejsem spokojená.

**Tam vidíte rezervy?**

O nich jsem přesvědčená.

{% photo src="https://i.imgur.com/Ndfkkph.jpg" author="Tomáš Znamenáček" %}

### Tah na branku

**Teď na závěr k vaší politické budoucnosti: Už jste se rozhodla, jestli budete znovu kandidovat na podzim v komunálních volbách?**

Zřejmě hnutí ANO podpořím svou kandidaturou.

**Co vás motivuje dál pokračovat?**

Není mi jedno, jak se dál bude vyvíjet toto město a chci se na tom aktivně podílet.

**Proč pod značkou ANO?**

Protože už jsem za ně kandidovala i v tomto volebním období.

**Jako nestraník.**

To i teď, nehodlám do hnutí vstoupit. Nicméně ti lidé, kteří se v ANO pohybují, zvlášť Lukáš Holík, jsou plní elánu, mají tah na branku, a proto je chci podpořit.

**Na celostátní úrovni je však ANO pod silnou kritikou. Zejména kvůli možné podpoře druhé Babišovy vlády od komunistů a Okamurovy SPD. A dále i kvůli trestnímu stíhání Andreje Babiše, i kvůli jeho možné spolupráci s StB, která nebyla vyvrácena…**

Ani potvrzena.

**Jak se vyrovnáváte s kritikou značky, za kterou chcete znovu kandidovat?**

Myslím si, že je nepopiratelný fakt, že ANO dostalo ve sněmovních volbách nejvíce hlasů, což se samozřejmě spoustě subjektů nelíbí. Spousta akcí vůči ANO je hodně účelově vedená. Oficiální spolupráce s SPD a KSČM nebyla podepsaná.

**To nebyla, ale současný premiér v demisi se jí nebrání. Jak vy byste vnímala takovou vládu s podporou KSČM a SPD?**

Co se týká hlasování v parlamentu, tak ANO nemá absolutní většinu. Pokud chce něco prosazovat, tak někde ty hlasy musí získat.

**Nevadilo by vám, kdyby měla vláda ANO důvěru od těchto dvou stran?**

Asi by se nedalo nic dělat.

**Máme za sebou i prezidentské volby, Andrej Babiš a hnutí ANO v nich vyjádřili podporu Miloši Zemanovi. Souhlasila jste s ní?**

Já s tím neměla žádný problém.

**Vrátím se ještě na začátek našeho rozhovoru: Nemůže být pro boskovické ANO jeho neviditelnost výhodou? Zkrátka jste nikoho za ty čtyři roky nestihli naštvat.**

Upřímně řečeno, takto jsem o tom nepřemýšlela. Rozhodně to nebyl záměr. Ale možná máte pravdu a bude to výhoda.