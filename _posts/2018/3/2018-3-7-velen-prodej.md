---
title: Městu se otevřela možnost koupit kromě parcely po lihovaru i Velen
cover-photo: https://i.ohlasy.info/i/vgugswq.jpg
author: Marek Osouch
category: zpravodajství
---

*Vyjednávání kolem pozemků v Červené zahradě v Boskovicích stále neutichla. Boskovická radnice v nich stále pokračuje, a dokonce poprvé za dobu tří let, co se schůzky s majiteli konají, má možnost koupit pozemky s ruinou bývalého hotelu Velen.*

{% photo src="https://i.ohlasy.info/i/vgugswq.jpg" author="Marek Osouch" %}

Ani po třech letech nekončí vyjednávání kolem pozemků blanenského advokáta Jana Paroulka v Boskovicích u sportovního areálu. Jen o nich radnice nemluví jako na začátku. Navíc se neustále objevují nové možnosti a nabídky. Jan Paroulek tak zřejmě zkouší různé varianty a sleduje, jak na ně zareaguje vedení města.

Radnice chce od začátku schůzek koupit nejlépe celý pozemek po bývalém lihovaru, s čímž v minulosti neměl problém ani Jan Paroulek. Neshody panovaly vždy na ceně. Sám Paroulek chtěl ještě před pár lety parcelu prodat jedině celou, dnes ale otáčí a chtěl by si část pozemku po lihovaru kolem hotelu nechat. „Mám záměr v místě hotelu vybudovat wellness a apartmány, takže někde potřebuji postavit také parkoviště. Na pozemku s hotelem není místo,“ uvedl.

Na poslední schůzce se zástupci města se dohodl, že jeho projektant a Petr Zouhar z investičního odboru městského úřadu se pokusí namalovat parkovací místa přímo na pozemek u hotelu. To se sice podařilo, ale pouze způsobem, který by pro každého investora byl zřejmě jen obtížně přijatelný.

Blanenský advokát proto nabídl městu ještě jednu variantu – prodat nejen pozemek po lihovaru, ale také parcelu s hotelem Velen. „Udělal jsem také gentlemanské gesto, že jsem ochoten snížit cenu, pokud ode mě město vše koupí,“ podotkl Paroulek s tím, že jim klidně nechá i svůj projekt. Z 3500 korun za metr parcely po lihovaru je ochoten snížit cenu na 3100 za pozemky i s Velenem. Pokud by město kývlo na nabídku 3100 korun za metr, byla by celková cena necelých 29,5 milionu. Paroulek koupil komplex před čtrnácti lety za pět milionů, část parcely po lihovaru ještě v roce 2010 za 839 tisíc.

„Jednání zatím nejsou ukončena. Nechci předjímat, jak vše dopadne. Záleží i na koaličních partnerech, zda budou chtít do něčeho jít, když je volební rok, nebo zda záměr odložíme,“ sdělila starostka Boskovic Hana Nedomová (ČSSD) k tomu, zda město pozemky skutečně koupí. Doplnila, že se teď připravují podklady a zatím není stanoven termín další schůzky.

Koaliční KDU-ČSL by pozemky chtěla koupit, aby se mohl sportovní areál rozvíjet, nabídnutou cenu ale nechce komentovat. „Jde o výsledek jednání obou stran a konečné odsouhlasení je na zastupitelstvu. V době, kdy jednání probíhají, je předčasné hovořit o konkrétních částkách,“ řekla jen obecně místostarostka za KDU-ČSL Dagmar Hamalová.

Zdrženlivý je k ceně i Lukáš Holík, předseda druhého koaliční partnera, hnutí ANO. „Pokud bude výsledkem jednání přijatelná částka, samozřejmě výkup podpoříme, protože nám ve městě stále chybí několik sportovišť. Chceme jít naproti tomu, abychom měli vedle sebe atletický ovál, workoutové hřiště a skatepark, tedy všechny sporty synergicky situované v jedné části města. Díky tomu by areál Červená zahrada nabyl celorepublikového významu,“ sdělil. Z těchto důvodů proto dlouhodobě podporuje nákupy pozemků i radní za KSČM Vladimír Farský.

O novince ve vyjednávání vědí už také ve sportovní komisi, která se už v minulosti shodla na tom, že má město dál vyjednávat o koupi pozemků v Červené zahradě. „Město by do toho mělo jít. Je to investice do budoucnosti,“ shodují se členové komise Milan Huzlík a Jaromír Dvořák. 

Podle Dvořáka, který pracuje mimo jiné jako realitní makléř, není Paroulkova cena nijak přestřelená. „Ceny za pozemky pro rodinné domy v okrajových částech města se pohybují kolem 2300 korun za metr. V delším výhledu čtyřiceti let se dnes nabízí dobrá šance pozemky získat. Do budoucna se cena opět změní,“ upozornil.

V případě, že by zastupitelé schválili koupi těchto parcel, bude mít městu už většinu pozemků, kterou mezi Dukelskou a sportovním areálem vůbec může získat. Zbývat budou dvě poslední nemovitosti. První z nich je bývalá kuželna, kde sídlí dopravce WilkKop Tank majitelů Rostislava Kopřivy a Tadeusze Wilka. Zatímco první říká, že vše je o ceně, druhý už v minulosti jakýkoliv prodej rezolutně odmítal a stále si trvá na svém. „S takovými lidmi, jací dnes jsou ve vedení města, jednat nechci,“ řekl Wilk. Jednání je otevřený pouze v případě, že bude mít ze zástupců města pocit, že dělají svou práci dobře a mají jasnou koncepci a vizi toho, co chtějí. To právě ale u současného vedení nevidí.

Vedle někdejší kuželny ještě stojí také jedna budova v soukromých rukou. Sídlí tam firma Ekoss Iva Moudrého, který se prodeji nikdy nebránil a jednání je stále otevřený. „O prodeji bych jednal, ale cenově to pro město nebude tak výhodné jako na začátku. Na tuto skutečnost jsem město upozorňoval hned na prvním jednání,“ vysvětlil. Budovu totiž začal opravovat, proto by se cena zvýšila.
