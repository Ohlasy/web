---
title: Gianniho kulturní výběr na březen
cover-photo: https://i.ohlasy.info/UR5byGSl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/UR5byGS.jpg" caption="Jana Kolmačková: Perseidy" %}

### Slam Poetry Exhibice

*Turbína, 2. března 20:00*

Téměř po roce od chvíle, kdy se v Boskovicích exhibice ve slam poetry konala úplně poprvé, se můžeme těšit na druhé vydání, tentokrát v prostoru Turbíny. Ve dvou kolech se opět utkají osvědčení slameři stejně jako další přihlášení zájemci. Celý večer bude opět moderovat Anatol Svahilec a po skončení hlavního programu bude následovat afterparty, na které zahrají Áma a Bam Bam.

### Kouzelná flétna

*Kino Panorama, 4. března 17:00*

Kouzelná flétna je poslední Mozartovou operou, poprvé byla hrána tři měsíce před jeho smrtí a její děj je založen především na zednářské symbolice a filozofii. Představení z milánského Teatro alla Scala budeme mít možnost zhlédnout v neděli 4. března v kině Panorama.

### Vítrholc, Putrescin, Škrabal a Mezník

*Turbína, 9. března 20:00*

Undergroundový večer plný hudby i poezie nás čeká v pátek 9. března na Turbíně. Představí se nám původem brněnské undergroundové sdružení básníků, literátů, výtvarníků a hudebníků s názvem Vítrholc, jehož členové nyní ovšem žijí od Prahy přes severní Moravu až po Bratislavu. Dále vystoupí brněnská undergroundová kapela Libora Poznámky Pospíšila s názvem Putrescin, navazující na legendární Já jsem poznal…, a autorská čtení básníků Karla Škrabala a Bořka Mezníka.

### Jana Kolmačková a David Brabenec: Spoje

*Galerie Otakara Kubína, 10. března 15:00*

V sobotu 10. března v 15 hodin bude v Galerii Otakara Kubína v Boskovicích slavnostně zahájena výstava obrazů Jany Kolmačkové a Davida Brabence s názvem Spoje. Oba autoři se setkali při společné práci na výzdobě nových prostor firmy Gatema v Boskovicích, na společné výstavě v Galerii Otakara Kubína se prezentují samostatně. Jana Kolmačková ve své tvorbě využívá desky plošných spojů určených k recyklaci, David Brabenec se věnuje technice barevného linorytu a představí i svou keramickou tvorbu. Úvodní slovo na vernisáži pronese Vít Ondráček, hudební program obstarají Vladimíra a Michal Filipi. Výstava potrvá do neděle 8. dubna.

### Festival ProTibet

*Kino Panorama, 11. března 19:00*

Den poté, co si připomeneme Tibetské národní povstání a vyjádříme solidaritu s osudem tibetských obyvatel, můžeme v boskovickém kině Panorama navštívit Festival ProTibet. Čeká nás přednáška s názvem Pouť za Tibeťany do indického exilu, kde se dozvíme, jak probíhá pouť členů organizace MOST ProTibet s cílem konkrétně podpořit jednotlivé Tibeťany, následovat bude dokument Oči pro Tibet, který ukazuje problém špatně fungujících nemocnic a zároveň přibližuje příběhy Tibeťanů. Vstupné je dobrovolné a výtěžek putuje na vzdělání tibetských dětí ve vesničce Tibetan Homes Foundation v severní Indii.

### Listování: A taková to byla láska

*Kino Panorama, 13. března 20:00*

Cyklus scénických čtení Listování, který si bere za úkol představovat každý měsíc zajímavé aktuální knihy, které se objevují na trhu, tentokrát představí knihu A taková to byla láska, jejíž autorkou je francouzská spisovatelka Anna Gavalda. Román, který byl letos ve Francii i zfilmován, vychází zčásti z autorčiny vlastní zkušenosti s rozvodem, ve scénickém čtení se představí Věra Hollá a Zdeněk Černín.

### 3✕ Clint Eastwood

*Kino Panorama, 14. března, 20. března a 28. března 19:30*

Hned tři filmy s hercem Clintem Eastwoodem nabídne v březnu boskovické Kino Panorama. Ve středu 14. března uvidíme film Drsný Harry, který v roce 1971 odstartoval sérii pěti filmů s hlavním hrdinou Harry Callahanem, v úterý 20. března nás čeká romantické drama Madisonské mosty a ve středu 28. března film Gran Torino, což je aktuálně (a dost možná i definitivně) předposlední Eastwoodova filmová role. Na všech třech filmech se Eastwood podílel produkčně a Madisonské mosty a Gran Torino zároveň režíroval.

### US Parnas Brno

*Zámek Lysice, 25. března 15:00*

V neděli 25. března bude na státním zámku v Lysicích zahájena výstava Uměleckého spolku Parnas Brno. V rámci vernisáže zahrají a zazpívají umělci brněnského Divadla 2-15 David Kříž, Iva Hrbáčková a Jitka Břízová, výstavu uvedou předseda US Parnas Richard Tribula a kastelánka lysického zámku Martina Rudolfová. Výstava se koná v renesančním salonku vedle pokladny a potrvá do 29. dubna.

### Kroucení asfaltu

*Turbína, 30. března 20:00*

Na domácí boskovickou scénu se po nějakém čase vrací čím dál více uznávaná DJská a promotérská skupina Mindicted Crew, tentokrát se speciální akcí, která určitým způsobem naváže na úplně začátky DJingu – v pátek 30. března se totiž na Turbíně bude hrát pouze z vinylových desek. Hlavní hvězdy večera přijedou z Brna, budou jimi El Waca a DJ Hrr.nec, toho navíc svými rýmy doprovodí MC Vaant. Dalšími DJs včera budou Sinner a Gl0rf a samozřejmě také zástupci pořádajících Mindicted: VoidSec, iGOR a Heft.
