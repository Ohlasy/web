---
title: "Z radnice: práce policie, hospodaření nemocnice, výstavba za nemocnicí"
cover-photo: http://i.ohlasy.info/wQWyEQ1l.jpg
author: Tomáš Trumpeš
category: zpravodajství
---

Novinky z boskovické radnice, které vedené města oznámilo po zasedání městské rady na konci února. Přinášíme výběr toho nejzajímavějšího se stručnými komentáři vedení města.

{% photo src="http://i.ohlasy.info/wQWyEQ1.jpg" caption="Městská policie" author="Město Boskovice" %}

### Méně kriminality, více násilí

Vyhodnocení své loňské práce přednesli na tiskové konferenci zástupci státní i městské policie. Shodli se na tom, že kriminálních činů ubývá. „Kriminalita klesá už několik let na všech úrovních – celorepublikově, v kraji i na okrese. V Boskovicích nejsme žádnou výjimkou,“ uvedl vedoucí boskovického oddělení státní policie Martin Doskočil. Konkrétně bylo v Boskovicích v roce 2016 evidováno 211 trestných činů, v roce 2017 se jejich počet snížil na 183. Mírně narostl počet přestupků, do čehož se promítají především přestupky v dopravě. 

V loňském roce však přibylo několik závažnějších případů fyzických napadení na veřejném prostranství. Zde policistům velmi pomáhá kamerový systém. Nejvážnější případ se týkal nočního loupežného napadení přímo na Masarykově náměstí. Napadení bylo velmi hrubé a oběť skončila v bezvědomí. „Když se pak probral v nemocnici, nic si nepamatoval,“ popsal Martin Doskočil. Díky kamerovému systému byl případ zaznamenán a oba pachatelé rumunské národnosti byli ještě ten den zadrženi. „Případ je stále v šetření. Pachatelé byli dva cizí státní příslušníci, kteří zde pracují. Večer se šli bavit, posilnili se a ze zištných důvodů si počkali na první osobu a fyzicky ji napadli,“ přiblížil policista Doskočil.

Podle [šéfa městských policistů Davida Krátkého](http://www.ohlasy.info/clanky/2016/02/rozhovor-kratky.html) je objasněnost případů obecně vysoká. Stále častěji se však strážníci setkávají s fyzickým násilím. „Nálada ve společnosti je vyhrocená, vidíte to i v politice a pak se to přenáší do společnosti a přerůstá to ve fyzické násilí,“ domnívá se David Krátký. I v minulosti policisté řešili často zejména v nočních podnicích či na zábavách násilné případy. Nyní se najdou dokonce skupiny, které se v nočních ulicích města na napadání menších skupinek přímo zaměřují. Dnes už lidé tolik nechodí do nočních podniků, ale spíše si nakoupí levný alkohol a popíjejí venku. „Je to takový trend doby, fyzické násilí narostlo. Pro nás je to o to těžší, že dříve k tomu docházelo v uzavřených podnicích, nyní to může být kdekoli ve městě,“ vysvětlil David Krátký. Eskaluje podle něj i tendence pachatelů používat fyzické násilí proti policistům.

Městská policie se dlouhodoběji potýká s nedostatkem pracovníků. Kamerový systém by měl být letos rošířeno kameru na Růžovém náměstí. Právě zde bylo v minulém roce hodně stížností na chování nočních výtržníků.

### Hospodaření nemocnice

Městská rada projednala rozbor hospodaření nemocnice za rok 2017. Už předtím tento rozbor projednali zastupitelé na neveřejném semináři. Podle jednatele nemocnice Miloše Janečka je loňské hospodaření uzavřeno na 99 procent, poslední detaily dobíhají přibližně do května. „Hospodářský výsledek je zisk 7 milionů korun a něco,“ sdělil Miloš Janeček. V nemocnici došlo k navýšení platů zaměstnanců o 10 procent. S podobným navýšením nemocnice počítá i letos. Nemocnice se tak snaží dostat co nejblíže platovým podmínkám nemocnic v Brně a okolí, aby byla i v tomto směru konkurenceschopná. Na odměnách mohla nemocnice vyplatit 6 milionů korun.

Nově se nemocnici podařilo na malý úvazek nasmlouvat dětskou kardiologii, takže děti se na vyšetření nemusí vozit do Brna. Také se podařilo nasmlouvat urologii jako společný lůžkový fond, takže urologičtí pacienti budou moci být v Boskovicích hospitalizováni. „To má velký význam, protože urologů je obecně i v Brně málo a objednací lhůty jsou dlouhé,“ vysvětlil Miloš Janeček s tím, že nemocnice bude moci vykonávat více urologických úkonů. Do nemocnice také nastoupila nová náměstkyně pro léčebně-preventivní péči Lenka Strnadová, která nahradila Olgu Fialovou. „Za to dobu se atmosféra mezi sestrami a komunikace výrazně zlepšily,“ konstatoval jednatel Nemocnice.

V nemocnici ovšem stále trvá nedostatek středního zdravotnického personálu, hlavně sester specialistek. „To jsou ty, které mohou pracovat na oddělení intenzivní péče nebo anesteziologicko-resuscitačním,“ vysvětlil Miloš Janeček. Tyto sestry totiž potřebují vyšší vzdělání. „To je hlavní bolest, která nás trápila celý rok, a obávám se, že nás bude trápit i letos,“ dodal jednatel.

Vedení nemocnice předložilo radním také prognózu hospodaření na letošní rok. Nemocnice se chce mimo jiné zaměřit na některé nové placené služby. „Je to zavedení onkologické ambulance a dále jsme na rehabilitační oddělení nakoupili některé přístroje, za které se platí a o které je zájem, jako je léčba kysličníkem uhličitým. Také se snažíme stimulovat lékárnu, aby dělala více akcí,“ upřesnil Miloš Janeček. Z hlavních investic je první instalace CT přístroje, který už byl vysoutěžen a měl by začít fungovat ve druhém čtvrtletí. Nový přístroj bude rychlejší a přesnější.

### Konkurz na ředitele škol

Městská rada vyhlásila konkurzy na ředitele základní i mateřské školy. Záměr avizovala již v loňském roce. Postavila se proti němu kupříkladu školská rada základní školy. Stávající ředitelé – Vladimír Ochmanský a Dagmar Burianová – podle svých dřívějších vyjádření chtějí své posty obhajovat. Uzávěrka přihlášek je 10. dubna, jména nových ředitelů by měla být známa nejpozději během května.

### Výstavba za nemocnicí

Boskovická radnice se zabývá výstavbou v lokalitě za nemocnicí, kde vlastní pozemek o rozloze přibližně 30 tisíc metrů čtverečních. Vzniknout by zde měl obytný soubor v duchu současných trendů architektury a urbanismu. Úsporná zástavba s důrazem na řešení veřejného prostoru by měla nabídnout cenově dostupné bydlení.

V loňském roce vznikly tři studie, na základě kterých dospělo vedení města k závěru, že by zde měl vzniknout soubor rodinných i bytových domů. Rada schválila zadání projektové dokumentace [podle studie ateliéru EA](http://www.boskovice.cz/urbanisticka-studie-obytneho-souboru-za-nemocnici/d-29907). Podle starostky Hany Nedomové (ČSSD) bude po vyhotovení dokumentace záležet na radě města, jakým způsobem se bude pokračovat. „Existuje více variant. Bude se rozhodovat o tom, jestli bude investorem město, nebo developer,“ uvedla starostka Hana Nedomová. Podle ní to už bude otázka pro nové vedení, které vznikne po podzimních komunálních volbách. Sama starostka se domnívá, že by bylo vhodné, aby celou stavbu zastřešovalo město, aby se udržela finanční dostupnost zejména pro mladé lidi. Ve hře je i možnost získání dotací na bytové domy. Do budoucna je opět více možností, jak se vzniklými stavbami naložit. Byty mohou být kupříkladu pronajímány a rodinné domy odprodány.

Na přípravě lokality se výrazně podílí městský architekt Zdeněk Fránek, který podle starostky přináší moderní trendy. „Kupříkladu že město zůstane koordinátorem celého území, a pak se prodávají parcely včetně karet, jak by měla zástavba vypadat. Ze dvou třetin musí majitelé dodržet určité parametry, jednu třetinu si řeší sami,“ doplnila Hana Nedomová.

### Knihovna

Další krok učinilo vedení města v přípravě stavby nové knihovny, která by měla vyrůst podle návrhu Zdeňka Fránka přestavbou bývalé prodejny ZZN, dnes obchodu Mountfieldu a Idyly, na ulici Kapitána Jaroše. Rada nyní vyhlásila zadávací řízení na zpracování projektové dokumentace.

Na projektovou dokumentaci je určeno 3,3 milionu korun. S konkrétním odhadem ceny za celou stavbu město zatím nepracuje. Všechny kroky jsou podle starostky Hany Nedomové připraveny tak, aby nová knihovna mohla vzniknout v příštím volebním období. Ve hře je možnost získání dotací, starostka nakonec vyslovila laický odhad nákladů ve výši 25 milionů korun. V rozpočtovém výhledu však počítá město s 50 miliony, po 25 milionech v roce 2019 a se stejnou částkou i v roce 2020. „V příštím roce je poslední možnost sáhnout si na nějaké dotace. Kdyby to bylo třeba 80 procent, byl by to obrovský úspěch,“ řekla Hana Nedomová.

### Náves v Mladkově

Rekonstrukce návsi se dočkají obyvatelé Mladkova, jak si prosadili u kulatých stolů k rozpočtu v loňském roce. Oprava za necelé tři miliony bude probíhat od dubna, hotová by měla být do konce července. Již na nové návsi by tak měly proběhnout letošní oslavy 600. výročí od první zmínky o Mladkově.

### Kompostéry

Město Boskovice získalo dotaci na pořízení domácích kompostérů pro občany. Předmětem projektu je pořízení 580 kusů kompostérů o minimálním objemu 1050 litrů. Kompostéry budou pravděpodobně koncem léta zapůjčeny a předány již dříve registrovaným zájemcům, po pěti letech jim budou darovány.

### Hospodaření příspěvkovek na webu

Město Boskovice zveřejňuje nově na svých webových stránkách prostřednictvím nové aplikace [informace o hospodaření příspěvkových organizací](http://ssl.boskovice.cz/grepviewer_po/). Aplikace je zprovozněna s daty od roku 2017. „Je to další krok v rámci otevřenosti veřejné správy a poskytnutí informací občanům, aniž by o ně museli žádat,“ okomentoval aplikaci tajemník David Škvařil.

### Nová kniha o Boskovicích

Nová kniha Boskovice v pohledech do minulosti bude představena v pondělí 12. března od 16 hodin v muzeu. „Je to věc, která Boskovicím dlouhodobě chyběla. Je to reprezentativní historická publikace s historickými fotografiemi,“ uvedl tiskový mluvčí radnice Jaroslav Parma. Kromě obrazové části přináší kniha dvanáct kapitol o historii, knihu připravilo Muzeum regionu Boskovicka, přípravy vedl historik Petr Vítámvás. Přispělo asi dvacet dalších autorů.
