---
title: Boskovická nemocnice obnoví zrušenou pozici náměstka
perex: Nemocnice v Boskovicích posiluje management. Poté, co se stal ekonomický analytik Dan Štěpánský statutárním zástupcem jednatele, se obnovuje také pozice náměstka technické správy. Vedení nemocnice tak bude pětičlenné.
cover-photo: https://i.ohlasy.info/i/i8xdw0l.jpg
author: Marek Osouch
category: zpravodajství
---

*Nemocnice v Boskovicích posiluje svůj management. Poté, co se stal ekonomický analytik Dan Štěpánský statutárním zástupcem jednatele, se obnovuje také pozice náměstka technické správy. Vedení nemocnice tak bude nově pětičlenné.*

{% photo src="https://i.ohlasy.info/i/i8xdw0l.jpg" caption="Nemocnice Boskovice" author="Tomáš Znamenáček" %}

Když na podzim roku 2015 boskovická starostka Hana Nedomová (ČSSD) v roli jednatelky nemocnice zrušila místo náměstka pro ekonomiku a správu a [neprávem z něj vyhodila exministra zdravotnictví za ODS Tomáše Julínka](http://www.ohlasy.info/clanky/2017/08/julinek-vyhozen-nepravem.html), zůstali v nemocnici jen tři členové managementu. Podle slov starostky byl náměstkovský post nadbytečný.

Management pod novým jednatelem Milošem Janečkem, dosazený právě městskou radou v čele s Hanou Nedomovou, se ale navzdory jejím slovům o nadbytečnosti další míst od té doby rozrostl o Dana Štěpánského jako statutárního zástupce šéfa nemocnice a nyní posílí ještě o jednoho člověka. 

„Nemocnice se musí postupně připravovat na spolupráci s novým vedením města. Její rozvoj se tedy vrátí k postu, který zde byl a který má každá nemocnice naší velikosti. Pracovní podmínky budou vycházet z eventuálně mírné modifikace, které měl náměstek před zrušením této funkce,“ vysvětlil zřízení místa Miloš Janeček.

Podle nastupujícího starosty Jaroslava Dohnálka (ODS), který stál v čele Boskovic také v letech 2006 až 2014, ale z jeho strany nevzešel žádný pokyn, aby byla pozice zřízena. „Pan jednatel mi říkal, že uvažuje o nějakých organizačních změnách, mimo jiné o obnovení této pozice náměstka. Já na to nijak nereagoval, je to jeho rozhodnutí,“ prohlásil s tím, že až bude ustavena nová rada, bude chtít po jednateli vysvětlení, proč k daným změnám přistoupil.

Samostatně toto místo fungovalo za jednatele nemocnice Rostislava Vernera mezi roky 2010 a 2013, kdy je zastával Pavel Chvalina. Před ním měl vedle jiných kompetencí technickou oblast pod sebou Lubomír Petrželka, po Chvalinovi do podzimu 2015 už zmíněný Tomáš Julínek.

Informace o vypsaném výběrovém řízení na obnovené místo náměstka se objevila v den, na kdy bylo naplánované první stání u soudu mezi Tomášem Julínkem a Nemocnicí Boskovice ohledně ušlé mzdy za neoprávněný vyhazov. Julínek [požaduje po nemocnici dva miliony korun](http://www.ohlasy.info/clanky/2018/05/julinek-soud.html). Soud je ale nakonec odročený, a to z jednoho prostého důvodu – obě strany chtějí získat čas. „Byla to dohoda obou stran, abychom měli prostor na mimosoudní vyrovnání,“ sdělil exnáměstek Julínek.

Mimosoudně se chtěl s nemocnicí vyrovnat už loni v září, nicméně městská rada v čele se starostkou doporučila jednateli jít soudní cestou, na což vedení nemocnice nakonec přistoupilo. Po komunálních volbách, kdy z radnice odchází současné vedení i s Hanou Nedomovou, se ale karta opět obrací. „Věřím, že tam teď nebudou takové politické tlaky,“ prohlásil Tomáš Julínek.

Ten odmítl, že by nová pozice vznikala pro něj. „Slyším to od vás poprvé, že se místo vypsalo. Mohu vám říci, že se tam hlásit nebudu,“ tvrdí bývalý ministr, který však po červnovém odchodu z místa šéfa tří nemocnic v Pardubickém kraji nemá stálé zaměstnání. Sám říká, že „pracuje na volné noze“. Také Jaroslav Dohnálek popřel, že by to byla z jeho strany snaha vrátit do nemocnice Tomáše Julínka.

O vypsaném výběrovém řízení a novém postu náměstka nic neví končící boskovická starostka, která má v gesci zdravotnictví. „Na jednání rady nás o tom jednatel neinformoval, pro mě je to od vás novinka. Pana jednatele se na to zeptám, nicméně je v jeho kompetenci měnit organizační řád nemocnice,“ doplnila Hana Nedomová.
