---
title: Jaké řešení by v Boskovicích nejlépe ctilo výsledek voleb?
cover-photo: https://i.imgur.com/5TCxKvtl.jpg
perex: Co znamenají výsledky voleb pro další podobu vedení i města a jaké varianty připadají v úvahu?
author: Tomáš Trumpeš
category: názory a komentáře
tags: politika volby2018
---

*Pohled na [volební výsledky v Boskovicích](http://www.ohlasy.info/clanky/2018/10/volby-vysledky.html) vyvolává samozřejmě řadu otazníků. Možná o to víc, že v zastupitelstvu usedne celkem 9 politických subjektů a podoba příští koalice není tentokrát hned zřejmá. Zvítězila ODS, ale oslabili její přirození partneři. Strany dosavadní koalice dopadly různě a máme zde dva nové subjekty.*

{% photo src="https://i.imgur.com/5TCxKvt.jpg" caption="Boskovická radnice" author="Tomáš Znamenáček" %}

Co tohle všechno znamená pro další podobu vedení a hlavně směřování města? To teprve uvidíme, klíč k řešení bude třímat v rukou především ODS jako vítěz voleb. I tak se můžeme blíže zamyslet nad výsledky jednotlivých stran, nad možnostmi dalšího uspořádání a hlavně nad tím, jaký vzkaz boskovičtí voliči o prvním říjnovém víkendu politikům vlastně vyslali.

Na politicích už bude, jestli tento hlas vyslyší. Ve zdravé demokratické společnosti by i vítězové měli umět naslouchat celé společnosti, ne se jen spokojit s vlastním vítězstvím a co možno nejpohodlnějším způsobem se dopočítat potřebné většiny v zastupitelstvu. Opravdový respekt k výsledkům voleb vyžaduje snahu o hlubší pochopení a širší pohled na věc. Ve velké politice se tím definuje rozdíl mezi politikem a opravdovým státníkem. Na naší úrovni můžeme mluvit o tom, zda politik upřednostní svůj politický zisk, nebo se pokusí najít nejlepší variantu pro celé město.

Voliči totiž jistým způsobem nerozhodují jen o vítězi, ale minimálně naznačují i to, jaké celkové uspořádání si na radnici přejí a jakým směrem by se město mělo ubírat. Co tedy vlastně znamenají výsledky voleb? Pokusím se nabídnout interpretaci.

### ODS

Občanští demokraté se stali jednoznačnými vítězi. Získali 6 mandátů a logicky si budou nárokovat starostenský post pro Jaroslava Dohnálka. Jeho osoba lídra je nejspíš jeden z hlavních důvodů, proč ODS nakonec tak výrazně uspěla. Voliči vnímají, že nejvyšší post ve městě je důležitý, a pokud si nepřáli pokračování dosavadní starostky Hany Nedomové z ČSSD, nikdo jim nedokázal nabídnout kandidáta na starostu, který by byl opravdovým konkurentem muži, jenž už ve vedení města strávil 8 let. Většina uskupení se o to ani nepokoušela. Pokud tedy voliči chtěli porazit ČSSD a chtěli volit vítěze, museli volit Jaroslava Dohnálka a ODS.

K výsledku určitě přispěla i masivní kampaň. Podle toho, co uvedli lídři v rozhovorech pro Ohlasy, byla suverénně nejdražší ze všech místních subjektů. ODS zaplavila město svými plakáty, do všech domácností doručovala v několika vlnách volební noviny, byla aktivní na internetu, kandidáti natáčeli videa a celkově se ODS sebevědomě profilovala jako nejsilnější konkurent stávajícího vedení radnice. K samotné vizuální a technické kvalitě kampaně můžeme být kritičtí, ale její síla a nejspíš i dobré zacílení na případné voliče je neoddiskutovatelné.

Na druhou stranu 6 mandátů není úplně drtivé vítězství a vzhledem k roztříštěnosti zastupitelstva čeká ODS nelehká práce, pokud chce vyjednat dobrou koalici. Tedy dobrou nejen ve smyslu pohodlnou, ale především sestavit funkční a pracovitý tým, který město posune dál.

Teoreticky hrozí ODS i to, že by ji další strany obešly a ona zůstala v opozici. Čistě matematicky to dokonce vypadá velmi snadno – stávající koalice ČSSD + ANO + KDU-ČSL má sice jen 11 mandátů, ale kdyby přizvala do vedení města Piráty, získá potřebnou většinu 14 hlasů. A v záloze by stále měla ještě 2 hlasy komunistů. To už je velmi slušná většina 16 mandátů, této sestavě můžeme říkat třeba *koalice pro knihovnu*, případně rovnou *koalice pro městského architekta a progresivní vývoj Boskovic*. Přestože to vypadá snadno, není tato varianta zrovna pravděpodobná – zejména ČSSD a ANO jsou společným vládnutím docela unavené a těžko budou tvořit soudržný pakt. 

Proto je dále spíše přínosné se zamýšlet nad tím, kdo by byl pro ODS nejvhodnějším koaličním partnerem a s kým by mohla vytvořit nejlepší koalici.

### ČSSD

ČSSD ve volbách propadla. Jinak se ztráta poloviny mandátů pojmenovat nedá, i když vzhledem k celostátní kondici strany to mohlo být i horší než výsledné 4 mandáty. Navíc pozici lídra opět neudržela obhajující starostka Hana Nedomová. K hodnocení čtyřletého období vlády ČSSD v Boskovicích bude jistě ještě příležitost, stejně jako k analýzám jejího propadu. Za sebe uvedu dva důvody, které pokládám za hlavní.

Sociální demokraté zapomněli, že politika je jako krasobruslení – vedle technického provedení (řekněme věcné politiky) se v ní hodnotí také umělecký dojem. Upřímně řečeno si myslím, že vlastní obsah politiky, kterou dosavadní koalice dělala, nebyl vůbec špatný a ČSSD se mohla pochlubit řadou velmi dobrých věcí, které ve městě prosadila a udělala, nebo jim aspoň nebránila. To všechno vám ale není nic platné, pokud neumíte komunikovat a svou práci neumíte občanům vysvětlovat. V tomto ohledu zanechali sociální demokraté opravdu neuvěřitelně špatný umělecký dojem.

Druhý důvod s předchozím nejspíš souvisí, a je to mizerná či takřka nulová kampaň. Vylepit pár plakátů prostě nestačí. Pokud si ČSSD myslela, že stačí [masírovat občany v radničních médiích](http://www.ohlasy.info/clanky/2018/07/zpravodaj.html) a jinak nemusí nic moc dělat, ukázalo se, že to nejen nestačí, ale podobný typ zneužívání městských médií je dost možná kontraproduktivní. Bez dobré kampaně se volby nevyhrávají.

Volební vzkaz je u ČSSD jednoznačný. Voliči ji posílají na opoziční střídačku a její podíl na příští koalici by svědčil spíše o schopnosti zobchodovat funkce ve vedení města než o skutečné péči o sociálnědemokratickou politiku a respektu k výsledku voleb.

### ANO

Jiná situace je u hnutí ANO, které jako jediné ze stran dosavadní koalice posílilo. Místo 3 mandátů má nyní 4. Velmi dobrého osobního výsledku dosáhl i lídr Lukáš Holík, který překročil hranici jednoho tisíce hlasů. Mladý politik dosud nebyl v zastupitelstvu, ale od převzetí vedení boskovického ANO se politice věnoval s nemalým nasazením a byl za to ve volbách odměněn. Po nevýrazném výkonu radních a zastupitelů za ANO v minulé koalici voliči dost jednoznačně řekli, že si ANO Lukáše Holíka na radnici přejí.

### KDU-ČSL

Dobrého výsledku dosáhli i boskovičtí lidovci, přestože jejich lídryně Dagmar Hamalová byla po sečtení hlasů sebekritická. KDU-ČSL sice přišla o jeden mandát, ale to je po účasti v koalici a v konkurenci podobně zaměřených Pirátů (středová strana s orientací na neziskový sektor a kulturu) vlastně velmi dobrý výsledek.

A ještě lepší je individuální zisk Dagmar Hamalové. Obdržela 900 hlasů, což je ještě více, než měla před čtyřmi lety dnešní senátorka a tehdejší jednička KDU-ČSL Jaromíra Vítková. Dagmar Hamalová se ujala funkce místostarostky před rokem a něco, ale tímto výsledkem dali voliči dost jasně najevo, že její pokračování v práci na radnici by uvítali. A to dokonce navzdory tomu, že jako místostarostka měla Dagmar Hamalová na starosti tak nepopulární věci, jako obhajovat a vysvětlovat průběh oprav Dukelské ulice.

Pokud by se ODS rozhodla toto přání voličů nevyslyšet, nejspíš se nám v podobě Dagmar Hamalové formuje lídr příští opozice. S jejími zkušenostmi a schopnostmi by to bylo jistě prospěšné, otázka je, jestli by to po roce místostarostování nebyla škoda.

### Piráti

Pokus vnést do boskovické politiky nový vítr a trendy moderní politiky, jak je vnímá mladá generace, jednoznačně vyšel boskovickým Pirátům, kteří dosáhli na 3 mandáty. Voliči jim dali důvěru a potvrdili tím, že jejich hlas by měl být pro další směřování města minimálně slyšet. Pro samotné Piráty by bylo možná pohodlnější vyjadřovat se nejprve z opozičních lavic, ale pohodlnější řešení nebývají ta nejprospěšnější. Pokud se bavíme o tom, že další koalici bude sestavovat ODS, které právě [generačně docela ujel vlak](http://www.ohlasy.info/clanky/2018/09/kandidatky-data.html) (a pár kandidátů okolo dvaceti na nevolitelných místech na tom nic nemění), mělo by být zájmem zodpovědných lídrů nové politiky okolo třiceti do vedení města vtáhnout a zapojit. Třeba jen v radě, ne nutně na uvolněných postech.

### STAN a Sportovci a Volba pro Boskovice s podporou TOP 09

Jednoznačnou prohrou skončily volby také pro dvě ambiciózní a dosud opoziční uskupení – pro Sportovce a boskovickou TOP 09. Namísto očekávaného posílení se propadly a získaly po dvou mandátech. Jejich případný podíl na vedení města není samozřejmě vyloučený, ale pozvání do rady města by ze strany ODS bylo spíš projevem velkorysosti vítěze a jistého pochopitelného parťáctví z dosavadní opozice. Navíc především Sportovci reprezentují téma, které je pro město důležité, a v obou uskupeních jsou lidé, jejichž zapojení do týmu by bylo přínosem.

Kdyby se měli Sportovci či TOP 09 stát pilíři příští koalice a nárokovat si uvolněné funkce, opět by to spíše než státnické řešení pro Boskovice připomínalo chladnokrevnou snahu co nejméně se dělit o moc, nesnažit se o konsenzuální politiku a namísto respektu k přání voličů zobchodovat pragmatické řešení.

### KSČM

Velkorysosti vítězů a odměny za parťáctví z opozice se po minulých volbách dočkala KSČM ze strany vítězné ČSSD v podobě pozvání Vladimíra Farského do rady. Tentokrát komunisté oslabili a k podobné velkorysosti není žádný důvod. Navíc by pro ODS byla ideologicky nepřijatelná. KSČM by tedy měla zamířit po čtyřech letech opět do opozice.

### Boskováci

Jeden mandát ve volbách obdrželo také uskupení Boskováci. V zastupitelstvu za ně usedne bývalý sociální demokrat Jaroslav Oldřich, který ale nebude mít příliš daleko ani k lídrovi ODS Jaroslavu Dohnálkovi. Takže by se mohl stát přirozeným podporovatelem řešení, které by se zakládalo na obnovené spolupráci těchto dvou strany, které stály v posledních osmi letech proti sobě.

Nabízí se tak varianta uspořádání, která ignoruje volání voličů po generačním oživení a novějších trendech v politice. V případě uspořádání ODS + ČSSD + Sportovci + TOP 09 by i s podporou Boskováků měla 15 mandátů. To je poměrně těsná většina a dalo by se říct, že by se jednalo ze strany ODS o nejsilovější řešení, ve kterém by bylo nejméně respektu k volebnímu výsledku a nejvíce by ignorovalo mladší a modernější přístupy k politice. Této koalici bychom mohli říkat *přátelé starých pořádků*. Ne náhodou by v ní prakticky absentovaly ženy.

### Varianty

Variant uspořádání je samozřejmě víc, a jakkoliv se politici zaklínají programem, bude asi záležet také na tom, koho si bude Jaroslav Dohnálek přát v nejužším vedení města. Kandidátů na práci na radnici na plný úvazek totiž zase není tolik. Takže ze všeho nejvíc půjde o to, jaký tým chce ODS postavit, jestli bude ochotná se otevřít modernějšímu pojetí politiky a právě týmovějšímu pojetí vedení města. A nakolik dokáže opravdu vyčistit stůl od předchozího handrkování v zastupitelstvu. Čistě matematicky k tomu příležitost má, širší koalice ODS + ANO + KDU s přizváním Pirátů, Sportovců a TOP 09 do městské rady by vydala na velmi pohodlných 20 mandátů. 

Nechme se tedy překvapit, co politici vyjednají a do jaké míry budou respektovat přání, která voliči vyjádřili svým hlasováním ve volbách. Úvaha nad výsledky samozřejmě nemohla být ničím jiným než zeleným stromem komentátorské teorie, po kterém může přijít pád na šedivou dlažbu politické praxe.
