---
title: Nové vlády v městech a obcích regionu
perex: O novém vedení města či obce už mají jasno nejen Boskovice. Redakce Ohlasů  zjišťovala, jak výsledky komunálních voleb promění po tomto týdnu vedení radnic v regionu.
cover-photo: https://i.ohlasy.info/2u4cPNxl.jpg
author: Marek Osouch
category: zpravodajství
---

*O novém vedení města či obce už mají jasno nejen Boskovice. Ustavující zastupitelstva, kde se nová vláda nad obcí potvrdí, plánují v tomto týdnu kromě Boskovic i další města. Redakce Ohlasů proto zjišťovala, jak výsledky komunálních voleb promění po tomto týdnu vedení radnic v regionu.*

{% photo src="https://i.ohlasy.info/2u4cPNx.jpgg" caption="Kunštát" author="Tomáš Znamenáček" %}

### Blansko

Komunální volby v Blansku sice vyhrála na počet hlasů ODS, především je to ale vítězství stávajících stran koalice, které získaly pohodlnou většinu a budou vládnout další čtyři roky. Koalice ODS, ČSSD, KDU-ČSL a Volby pro město, nově přejmenované na Volbu pro Blansko s podporou STAN, tam vládne už od roku 1994. Jen mezi rokem 1994 a 1998 přešel tehdejší místostarosta Jindřich Král z ODA na kandidátku Volby pro město. K žádné jiné změně za tu dobu nedošlo.

Post starosty a místostarosty si tak jen po osmi letech prohodí ODS a ČSSD: konkrétně první místostarosta Jiří Crha z ODS bude nově v čele Blanska a končící starosta Ivo Polák z ČSSD se stane druhým místostarostou – nicméně uvolněným, tedy za plný plat. Prvního místostarostu a zároveň vůbec první post ve vedení Blanska za dobu fungování koalice získá KDU-ČSL. Na křeslo usedne František Hasoň, který se do zastupitelstva dostane až jako náhradník za lídra lidovců Josefa Kupčíka. Ten totiž opět na křeslo zastupitele rezignoval a ponechal si funkci tajemníka blanenského úřadu.

V opozici tak skončí s pěti křesly v zastupitelstvu opět hnutí ANO a také tři komunisté. Nově jejich řady rozšíří dvě nové strany, které kandidovaly a překročily pětiprocentní hranici – jeden zastupitel za Piráty a jeden za SPD.

### Letovice

Dvě volební období vedl Letovice Vladimír Stejskal (ODS) jako starosta, teď končí v opozici, přestože občanští demokraté vyhráli volby. Jeho dosavadní partneři, kterými byli komunisté, mu totiž k většině nestačí a tentokrát se mu nepodařilo rozštěpit zastupitele ČSSD a KDU-ČSL, z nichž část minulé období podporovala koalici a část byla v opozici.

V novém vedení tak zasedne dosavadní opozice. Starostou se stane středoškolský učitel Petr Novotný, který kandidoval za koalici TOP 09, STAN a nezávislých, místostarostou bude Radek Procházka z Občanské iniciativy (OI), který byl starostou Letovic mezi 2006 a 2010 a další dva roky místostarostou. Dalšími členy městské rady budou Daniela Ottová (ČSSD), František Boček, Jan Královec (oba za KDU-ČSL), Martin Hoder (OI) a Radek Musil (TOP 09, STAN a nezávislí).

### Kunštát

Ač tomu možná věřil málokdo, stávajícímu kunštátskému starostovi Zdeňku Wetterovi se to povedlo. ČSSD, kterou vedl do voleb jako lídr a za kterou kandidovali i nestraníci, jako třeba místostarosta Libor Sedlák, získala ve volbách přes 50 procent a tím také těsnou většinu jednoho hlasu v zastupitelstvu. Porazila tak dosavadní dvě opoziční strany: KDU-ČSL a Volbu pro Kunštát. Zda ale budou sociální demokraté vládnout sami, nebo dají po jednom křeslu v radě lidovcům a Volbě pro Kunštát, je stále otevřené. Vše bude jasné až po ustavujícím zastupitelstvu, které se koná ve středu 31. října.

### Lysice

Absolutní většinu křesel nezískala ČSSD jen v Kunštátě, ale také v Lysicích. Jednobarevnou radu ale nesestaví, jeden post radního z pěti získá Zdeněk Fojt z KDU-ČSL, který byl doposud druhým místostarostou. Lysice ovšem budou mít tentokrát už jen starostu za ČSSD Pavla Dvořáčka a jednoho místostarostu ze stejné strany Radka Kratochvila. Oba tak budou ve svých funkcích pokračovat.

### Velké Opatovice

Uskupení Město lidem v čele se starostkou Kateřinou Gerbrichovou jasně vyhrálo volby ve Velkých Opatovicích. Pro většinu v zastupitelstvu chybí uskupení dva mandáty. Stačilo jim tak získat jednoho z dosavadních dvou koaličních partnerů, nakonec ale pro pohodlnější většinu bude Město lidem pokračovat s oběma: hnutím ANO i KSČM. Obě koaliční strany budou mít po jednom zástupci v pětičlenné radě. Na úkor hnutí ANO tak posílí na většinu tří křesel v radě právě Město lidem. Kateřina Gerbrichová bude pokračovat ve funkci starostky, stejně tak Jaroslav Bárta z KSČM bude dál místostarostou.

### Olešnice

Od roku 1994 vyhrávalo v Olešnici volby Sdružení nezávislých kandidátů (SNK), které v každých volbách nominovalo na starostu města Zdeňka Pešu. Letos poprvé ovšem toto sdružení volby nevyhrálo. O 118 hlasů více získalo uskupení Občané města Olešnice, s počtem mandátů je na tom ale s Pešovým SNK stejně – obě sdružení mají šest křesel. Vítěz voleb nicméně nedokázal sestavit většinu a se Zdeňkem Pešou odmítl podle jeho slov jednat o možné široké koalici. Stávající a také budoucí starosta proto oslovil sobě blízké lidovce, se kterými vládl i poslední volební období. Koalice však bude křehká, protože bude mít jen těsnou většinu osmi hlasů z patnácti. V uplynulém volebním období měl Peša o dvě křesla více.

### Svitávka

Osm křesel a tím i většinu uhájil v zastupitelstvu starosta Svitávky Jaroslav Zoubek se svým nestranickým sdružením Občané Svitávky. Oproti posledním čtyřem rokům se nic ve vedení městyse měnit nebude. V radě zasednou stejní lidé, kteří tam byli doposud, tedy starostou bude i nadále Jaroslav Zoubek, místostarostkou Miroslava Holasová a jedním z členů rady mimo nestraníky bude Radoslav Hruda za KSČM.

### Šebetov

Dvě kandidátní listiny soupeřily ve volbách v Šebetově a ve výsledku je od sebe dělila tři procenta hlasů; v absolutním počtu je to 73 hlasů navíc pro kandidátku stávajícího a nejspíš i budoucího starosty Zdeňka Čížka, který je ve funkci od roku 1994 a jehož sdružení má většinu jednoho hlasu v zastupitelstvu. Zda bude vládnout s touto těsnou většinu nebo se spojí s druhým uskupením, zatím není jasné. Lídr druhé kandidátky Tomáš Axman chce totiž usilovat o křeslo místostarosty.

### Skalice nad Svitavou

K prohození na postech starosty a místostarosty nejspíš dojde ve Skalici nad Svitavou. Všechna tři uskupení, KDU-ČSL, STAN i SNK, získala po třech mandátech. Nejvíce hlasů ovšem získalo SNK v čele se současnou místostarostkou Gabrielou Šmerdovou. Ta by tak měla být novou starostkou, na její místo naopak přejde současný starosta Petr Řezníček (za STAN). Změna ve vedení Skalice bude mít nicméně dopad i na Boskovice. Gabriela Šmerdová totiž dnes vede odbor správy majetku na boskovickém úřadě. Pokud ji ale zastupitelé zvolí starostkou, jako úřednice chce skončit.

### Vísky

Jen jedna kandidátka KDU-ČSL a počet míst na kandidátce rovný počtu zastupitelů obce, tedy volby nevolby měli ve Vískách. Kdo bude starostou, je také jasné, od roku 1994 je jím pravidelně Stanislav Kamba.

### Rájec-Jestřebí

Nestranické uskupení s názvem za Rozvoj města v čele se starostkou Romanou Synakieviczovou získalo většinu všech křesel v zastupitelstvu Rájce-Jestřebí. Sami ale vládnout nebudou. Podle starostky by bylo hloupé rozbíjet dosavadní koalici s druhou kandidátkou nestraníků a také s ODS. Personální otázky, tedy kdo se ujme jaké funkce, nechtěla před ustavující schůzí zastupitelů komentovat. Dá se ale předpokládat, že jako lídryně Rozvoje města a suverénní vítězka voleb bude pokračovat ve funkci starostky. Stejně tak se dá očekávat, že si její uskupení podrží i nadále post místostarosty.
