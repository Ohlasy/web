---
title: Gianniho kulturní výběr na říjen
cover-photo: https://i.ohlasy.info/X0tmosbl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/X0tmosb.jpg" caption="Profesionál, divadlo Naboso" author="Kristýna Znamenáčková" %}

### Pěvecký koncert k 100 letům od vzniku ČSR

*Sokolovna Boskovice, 7. října 18:00*

Jednou ze slavnostních akcí, které se letos konají u příležitosti výročí vzniku Československé republiky, bude v neděli 7. října koncert, na kterém vystoupí Brněnský filharmonický sbor Beseda brněnská a Smíšený pěvecký sbor Janáček z Boskovic. Beseda brněnská je nejdéle existující český sbor, byl založen v roce 1860 skladatelem a sbormistrem Pavlem Křížkovským. V čele sboru stál po dvanáct let Leoš Janáček, čestnými členy byli Antonín Dvořák a Bedřich Smetana. Smíšený pěvecký sbor Janáček působí v Boskovicích více než padesát let a od roku 2015 jej vede František Ostrý.

### Profesionál

*Panský dvůr Boskovice, 12. října 19:30*

V pátek 12. října se v Panském dvoře v Boskovicích uskuteční další repríza představení divadla Naboso s názvem Profesionál. Jedná se o divadelní hru srbského autora Dušana Kovačeviće, odehrávající se v Jugoslávii na konci 20. století a kombinující prvky komedie a dramatu, hlavním tématem je především vyrovnávání se s totalitní minulostí. Podle divadelní hry vznikl v roce 2003 i celovečerní film, režírovaný samotným autorem.

### Halasův Kunštát

*Kunštát, 13. říjen 12:00*

Tradiční vzpomínkové setkání příznivců poezie, recitace a kulturních zážitků Halasův Kunštát se letos odehraje v sobotu 13. října. V 16 hodin na vzpomínkovém setkání na kunštátském hřbitově promluví básnířka a literární kritička Olga Stehlíková, v 17 hodin v kulturním domě proběhne literární setkání s finalisty 46. ročníku Literární soutěže Františka Halase a autorské čtení Olgy Stehlíkové. Hlavním bodem programu bude v 19 hodin v kulturním domě pořad s názvem I na počátku bylo slovo, texty J. Seiferta, O. Mikuláška, J. Skácela, F. Halase, J. Halase, L. Kundery, K. Bochořáka, F. Hrubína a dalších přednesou Jana Stryková a František Derfler.

### Čochtan vypravuje

*Sokolovna Boskovice, 20. října 19:00*

Pod názvem Čochtan vypravuje se skrývá upravená verze muzikálu Divotvorný hrnec, který už sám je úpravou amerického muzikálu s názvem The Finian’s Rainbow. Do českého prostředí jej v roce 1948 přenesli Jiří Voskovec a Jan Werich, přičemž v příběhu udělali několik změn – například skřítka, který provází hrdiny příběhu, nahradili českým vodníkem Čochtanem. Toho si tehdy zahrál Jan Werich a později například i Miloš Kopecký, ovšem v roce 1990 se do dalšího přepracování pustil nejznámější český představitel českých vodníků Josef Dvořák, jehož úspěšné představení je na americké předloze už prakticky nezávislé. Josefa Dvořáka jako Čochtana uvidíme v boskovické sokolovně v sobotu 20. října, v dalších rolích se objeví například Markéta Hrubešová, Jan Burda, Blanka Tůmová a Vlasta Kahovcová.

### Markéta Cukrová a Kristýna Znamenáčková

*Evangelický kostel Boskovice, 22. října 19:00*

Další koncert z cyklu Kruh přátel hudby se odehraje tentokrát v evangelickém kostele, a to v pondělí 22. října. V programu nazvaném Prvorepublikové reminiscence zazní skladby M. Ravela, C. Debussyho, G. Faurého a B. Martinů v podání mezzosopranistky Markéty Cukrové a klavíristky Kristýny Znamenáčkové. Markéta Cukrová je vyhledávanou interpretkou hudby od středověku po 20. století, spolupracovala s renomovanými tuzemskými i zahraničními soubory a orchestry. Kristýna Znamenáčková pochází z Boskovic, je koncertně aktivní jako sólistka i komorní a ansámblová hráčka a repertoárem se zaměřuje na hudbu 20. století s akcentem na tvorbu Bohuslava Martinů.

### Jawbone

*Zámecký skleník Boskovice, 24. října 19:00*

Ve stejném týdnu jako KPH pokračuje i cyklus Jazz and Blues Boskovice 2018/2019. Jawbone je hudební projekt anglického zpěváka a kytaristy Marcuse Bonfantiho, známého především jako člena legendárních Ten Years After, se kterými vystupuje od roku 2014, během své kariéry ovšem spolupracoval například s Gingerem Bakerem z kapely Cream nebo Ericem Burdonem z Animals. V sestavě Jawbone Bonfantiho doplňují Paddy Milner na klávesy a akordeon, Rex Horan na baskytaru a kontrabas a Evan Jenkins na bicí, na začátku letošního roku si zahráli na jednom pódiu s Ericem Claptonem, Van Morrisonem a Tomem Jonesem.

### Mnoho povyku pro nic

*Sokolovna Boskovice, 31. října 19:00*

S originálním pojetím oblíbené Shakespearovy komedie Mnoho povyku pro nic se ve středu 31. října v boskovické sokolovně představí pražské Divadlo Bez zábradlí. Inscenace se odehrává v Anglii během druhé světové války. V improvizovaném rozhlasovém studiu uspořádá skupina dobrovolníků živé vysílání hry „Mnoho povyku pro nic“, aby podpořili morálku mužů na frontě. Příběhy herců se tak začínají prolínat s postavami ze Shakespearovy hry a oba světy se propojují.
