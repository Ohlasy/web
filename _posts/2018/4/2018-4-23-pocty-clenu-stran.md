---
title: Kolik je v Boskovicích straníků? Počty členů jsou nízké a stále klesají.
cover-photo: http://i.ohlasy.info/T5nxphMl.jpg
perex: Do komunálních voleb zbývá půl roku. Většina stran už zvolila své lídry a řeší další místa na kandidátkách. Kolik lidí se podílí na stranickém životě v Boskovicích a jak velké jsou jednotlivé strany?
author: Tomáš Trumpeš
category: zpravodajství
tags: politika volby2018
---

*Do komunálních voleb zbývá půl roku. Většina stran už zvolila své lídry a řeší další místa na kandidátkách. Kolik lidí se podílí na stranickém životě v Boskovicích a jak velké jsou jednotlivé strany? A jak se počty členů proměnily za posledních pět let?*

{% photo src="http://i.ohlasy.info/T5nxphM.jpg" author="Tomáš Trumpeš" %}

Počet lidí, kteří se budou ucházet o zastupitelský mandát, se může vyšplhat až ke třem stům, záležet bude především na počtech kandidujících stran a uskupení. Před čtyřmi lety jich šlo do voleb osm, což je na boskovické poměry poměrně málo. V minulosti jich bylo třeba i jedenáct. Mezi kandidujícími je však jen určité procento straníků.

Počty členů stran totiž nejsou příliš vysoké. Pryč je doba první republiky, kdy se i ve městě velikosti Boskovic počítaly na stovky, takřka tisíce. Kupříkladu ve vzpomínkách Karla Boháčka, představitele Národních socialistů, najdeme údaj o obnovování strany po druhé světové válce, kdy měla strana reprezentovaná na celostátní úrovni třeba Miladou Horákovou v Boskovicích 1 400 členů. O tom se dnešním stranám ani nesní.

Kupříkladu boskovická ČSSD měla na sklonku loňského roku 41 členů. Byla mezi nimi značná převaha mužů, kterých je přes třicet. Méně než 35 let mělo 5 sociálních demokratů. Během posledního roku přijali sociální demokraté dva nové členy. Podle starostky [Hany Nedomové](http://www.ohlasy.info/clanky/2015/02/rozhovor-hana-nedomova.html) oslovují straníci s nabídkou členství své přátele i známé, občas se stane, že se na stranu se zájem o vstup někdo sám obrátí. I tak sociálních demokratů v Boskovicích ubylo – v roce 2012 strana čítala 47 lidí.

Odpověď na otázku, proč se lidem do politiky moc nechce, není podle Hany Nedomové jednoduchá. Veřejnost vidí politické kauzy a ve společnosti se vůči politikům šíří negativismus. „Je vidět, že společnost dospěla do určitého stadia, kdy chtěla změnu. Teprve čas ukáže, zda k lepšímu, či horšímu. Politika je práce pro veřejnost a voliče 24 hodin denně pro všechny, pokud ji chcete dělat poctivě. Myslím si, že právě toto nasazení na úkor volného času, převzetí zodpovědnosti, všech rizik spojených s touto prací a nést kůži na trh, dnes nikoho neláká. Vždycky je to o charakteru a morálním kreditu každého, který získáte jen výchovou a zkušenostmi,“ domnívá se Hana Nedomová z ČSSD.

Ještě méně členů má boskovická ODS, která byla dlouhá léta dominantní politickou silou ve městě. Na konci roku 2017 bylo občanských demokratů 35, z toho pětina žen a pouze tři členové pod 35 let. Za poledních 5 let ODS v Boskovicích výrazně ztratila, v roce 2012 bylo členů největší pravicové strany ještě šedesát. Také podle předsedy místní organizace a bývalého starosty [Jaroslava Dohnálka](http://www.ohlasy.info/clanky/2015/02/rozhovor-jaroslav-dohnalek.html) se někdy zájemci hlásí sami a jindy strana přímo osloví lidi s podobnými názory a viděním světa. Během předchozího roku přijali dva nováčky.

„Můj čistě osobní názor je, že se lidé a i mladí lidé zajímají o politické dění. O dění jak celostátní, tak komunální. Problém vidím v tom, že pokud někoho nazvete politikem, nebo člověkem řešícího politiku či obecně veřejné dění, je to jako byste mu vypálil na čelo cejch nežádoucí osoby. Někdo přitom musí veřejné záležitosti řešit a musí rozhodovat. Lidé se často bojí, bojí se osočování, nechtějí se veřejně *takřka svlékat donaha* a často i třeba díky tomu přicházet o přátele. Nějakému výraznému zlepšování nepomáhají ani naši vrcholoví politici. Dělat z úřadujících ministrů a veřejných představitelů nepolitiky (mluvívají tak sami o sobě) je nesmysl a protimluv. Nicméně si ale myslím, že se zájem o politické dění postupně zvětšuje, zvětšuje se mezi mladými lidmi, což je dobře a nyní eviduji i zvětšující se zájem o naši stranu,“ shrnul své aktuální postřehy Jaroslav Dohnálek.

Největším počtem členů se v Boskovicích může pochlubit KDU-ČSL: na konci loňského roku jich bylo 65. Zajímavé je, že žen je oproti mužům asi dvojnásobek. 35 a méně let má celkem šest členů, včetně předsedy místní organizace [Michala Knödla](http://www.ohlasy.info/clanky/2017/01/rozhovor-knodl.html). V roce 2017 přijali křesťanští demokraté dva nové členy, třetí přihláška čekala na vyřízení na začátek roku letošního. Shánět nové členy se strana sama aktivně snaží, Michal Knödl přiznává, že to není nic jednoduchého. Ještě před pěti lety bylo členů KDU-ČSL ve městě 72.

„U mě zatím bohužel převyšuje pocit, že ochota mladých lidí pracovat v politické straně je poměrně nízká. Důvodů bude určitě více a nedokážu říci, který převažuje. Osobně bych zmínil tyto hlavní důvody: Neochota nebo možná nějaká obava se *upsat* ke konkrétní straně, přiznat tím náklonnost k jedné politické straně. Nedostatek času se aktivně věnovat politické činnosti. Samozřejmě i nějaká společenská atmosféra a s tím související obecný nezájem o politiku. Za ten necelý rok svého působení na pozici předsedy se setkávám nejčastěji s tím druhým důvodem, tedy že na to není dostatek času a člověk se nechce stát členem politické strany, pokud ví, že se nebude moci aktivně zapojit. Samozřejmě chápu, že pokud člověk třeba dojíždí někam za prací a vrací se domů po 18. hodině večer, nemá už moc času a dalších sil na nějaké politické aktivity,“ vysvětluje Michal Knödl.

Další strany mají ještě menší počet členů. TOP 09 měla na konci loňského roku pouhých 8 členů, z nichž jeden měl pod 35 let a žena mezi nimi nebyla ani jedna. V roce 2017 nepřijali v boskovické TOP 09 ani jednoho nováčka.

Boskovické hnutí ANO čítalo na konci roku 11 členů, podle předsedy [Lukáše Holíka](http://www.ohlasy.info/clanky/2015/04/rozhovor-lukas-holik.html) ale všichni nejsou přímo z Boskovic. Ženy jsou mezi nimi dvě a členové mladší 35 let, včetně předsedy, čtyři. Za rok hnutí přijalo 3 nováčky. Odpovědět na otázku, proč je angažovanost lidí v politice tak nízká, je i podle Lukáše Holíka velice složité. „Velice málo lidí se zajímá o zlepšení společnosti a soustředí se pouze o blaho své a své rodiny, pár výjimek samozřejmě je. V lidech je pořád ukotven vnitřní pocit, že politika je špína a že politik je ten člověk, který si chce nahrabat a bere úplatky. K většímu zájmu přispěje čas a následně pochopení, že politika razantně rozhoduje o našich životech a že se politika dá dělat i čestně,“ říká boskovický lídr hnutí ANO.

Boskovičtí Zelení, kterým se nikdy v komunálních volbách nepodařilo překročit pětiprocentní hranici nutnou pro vstup do zastupitelstva, mají 8 členů. Za pět let jich tedy o jednoho ubylo. Ženy jsou mezi nimi tři a pod 35 let mají dva členové. V roce 2017 přijali Zelení dva nováčky a zájem o stranu pocítili po sněmovních volbách, které pro Zelené dopadly katastrofálně. Zelení v Boskovicích úzce spolupracují také se sdružením Za udržitelný život ve městě Boskovice. „V dnešní době se lidé spíše uzavírají do sebe, při pohledu na parlamentní politiku, kterou vidí ve sdělovacích prostředcích, na internetu či sociálních sítích, tak moc v politických stranách pracovat nechtějí. Pokud mají zájem pracovat, tak hledají volnější alternativy, jako jsou hnutí či sdružení. Důvodem je zřejmě fakt, že s některými body programu politické strany nemusí souhlasit. Proto jsme zvolili v Boskovicích alternativu, jak politické strany, tak občanského sdružení v přímé kontinuitě. Tak, aby se mohli lidé zapojit do politického dění a tím se zvýšil jejich zájem pracovat pro společnost,“ vysvětluje předseda místní buňky Michal Staněk.

Boskovických komunistů je 28. Vede je Ladislav Topínka, který přiznává, že nalákat mladé se jim nedaří. Pod 35 let nemá ani jeden člen a celkový věkový průměr straníků je 71 let. Sám by se jako předseda na získávání mladších rád zaměřil.

Do voleb možná letos v Boskovicích vyplují i Piráti, pravděpodobně s jedinou přímou členkou strany [Kristýnou Znamenáčkovou](http://www.ohlasy.info/clanky/2018/04/rozhovor-znamenackova.html). Ta nyní o přijetí do strany usiluje. Specifická je kandidátka Sportovců pro Boskovice – ti nefungují jako klasická strana, která by se snažila o aktivní členství svých příznivců. Pro každé volby proto sestaví sedmadvacetičlennou kandidátku.
