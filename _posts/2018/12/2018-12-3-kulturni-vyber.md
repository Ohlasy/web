---
title: Gianniho kulturní výběr na prosinec
cover-photo: https://i.ohlasy.info/FU4LyWA.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/FU4LyWA.jpg" caption="Manželé Havlovi s Českým lvem za hudbu k filmu Křižáček" author="Tomáš Znamenáček" %}

### Adventní koncerty Boskovice

*Evangelický kostel Boskovice, 2., 9., 16. a 21. prosince 18:00*

Tradiční čtveřice adventních koncertů se i letos koná v boskovickém evangelickém kostele. V neděli 2. prosince se s programem De profundis z díla Alfreda Schnittkeho, Clauda Debussyho nebo Antonína Dvořáka představí trio Jiřího Hrubého ve složení housle, violoncello a klavír, 9. prosince se můžeme těšit na českou violoncellistku a zpěvačku Dorotu Barovou, známou především z působení v kapele Tara Fuki nebo v jazzovém Vertigo Quintetu. Program třetího koncertu obstarají pěvecké sbory Nota, Malá Nota, Notička a Novocantus. Čtvrtý koncert se výjimečně nekoná v neděli, ale v pátek 21. prosince, účinkovat bude brněnský pěvecký sbor Kantiléna a hosté.

### Adventní koncerty Kunštát

*Zámek Kunštát, 2., 9., 16., a 23. prosince 15:00*

Sérii adventních koncertů připravili také na zámku v Kunštátě. Na prvním koncertě 2. prosince vystoupí nevidomý klavírista a zpěvák Honza Jareš s písněmi hudebních legend, jako jsou například Leonard Cohen, Elvis Presley, Suchý a Šlitr, ale také několika lidovými vánočními koledami. V neděli 9. prosince pak si poslechneme Duo Mellison, které tvoří flétnistka Karolína Dlouhá a kytarista Lukáš Štěpánek; jejich repertoár sahá od baroka, klasicismu, romantismu až po hudbu 20. a 21. století. U baroka a klasicismu zůstaneme i 16. prosince, kdy se představí Trio Bel Canto, tedy sopranistka Aneta Podracká Bendová s doprovodem flétny Marie Mikhailové a kytary Libora Janečka. Program posledního kunštátského adventního koncertu obstarají Jitka Baštová na akordeon a Jindřich Macek na loutnu, koncert ponese název Poslán jest od Boha anděl.

### Dominika Gawliczková: Dominika na cestě Jižní Amerikou

*Kino Panorama, 4. prosince 19:00*

Další ze zajímavých cestovatelských besed se bude konat v úterý 4. prosince v boskovickém kině Panorama. Dominika Gawliczková se ve svých devatenácti letech vydala sama na motorce napříč Jižní Amerikou z Kolumbie do Uruguaye, přičemž zažila přepadení, dvě návštěvy nemocnice, uvíznutí v zasněžených čtyřapůltisícových horách a další dobrodružství.

### VICTORY SHOW: Svět podle Michaela LIVE

*Turbína Boskovice, 7. prosince 21:00*

Kdo jste byli před dvěma lety na Vrtulníkově produkci v hudebním klubu Sklepy, tomu jistě není potřeba nic vysvětlovat. Kdo ještě na diskotékovou show Michaela V. nikdy nezavítal, tomu nejspíš nic vysvětlit nejde – tohle se musí zažít. Rap, funk, R&B a soul a taky trocha rock’n’rollu, od 60. let až po současnost. A především elektrizující osobnost Michaela Viktoříka, mistra ČSSR v rapu z roku 1989 a zakládajícího člena legendárních J.A.R. Po dvou letech tedy opět v Boskovicích, tentokrát na Turbíně, tož si to rozhodně nenechte ujít!

### Vánoční koncert: Irena a Vojtěch Havlovi

*Muzeum regionu Boskovicka, 14. prosince 19:00*

Tato manželská dvojice alternativních multiinstrumentalistů je boskovickým posluchačům většinou dobře známá. Od poloviny osmdesátých let mají [manželé Havlovi](http://www.ohlasy.info/clanky/2018/04/rozhovor-havlovi.html) za sebou obrovské množství projektů kombinujících nejenom evropskou klasickou hudbu od renesance až po současnost, ale například i prvky lidové hudby indické. Jejich hudba je charakteristická neortodoxními hudebními postupy a především netradičními interpretačními technikami. Za svou kariéru spolupracovali s takovými jmény, jakými jsou flétnista Jiří Stivín, kytarista Tony Ackerman, písničkář Oldřich Janota nebo výtvarník Radek Pilař. Na vánočním koncertě v Muzeu regionu Boskovicka představí vánoční písně, koledy a skladby pro zpěv, piano, violoncello, violu da gamba, tibetské mísy, zvony a zvonky.

### Divadlo Kolárka: Jako šílenci

*Panský dvůr, 14. prosince 19:30*

Blanenské divadlo Kolárka reprízuje v Boskovicích úspěšné představení, ve kterém v režii Jana Doležela účinkují Jan Schulz, Leona Voráčová, Kamila Hrnčířová a Kristýna Znamenáčková. Do hollywoodské rezidence úspěšného filmového producenta, režiséra a herce v jedné osobě, Russe Riegela, se vkradou dva zástupci mladé znuděné generace. Jsou bezmeznými obdivovateli Riegelových akčních filmů a hereckého umění jeho partnerky Jennifer. Konflikt začíná v momentu, kdy se fiktivní svět filmu a počítačových her začne zaměňovat s realitou a naopak.

### HØHØHØ

*Kafe za rohem, 15. prosince 15:00*

V sobotu 15. prosince se v boskovickém Kafe Za Rohem bude konat hudební akce v produkci Haze Movement, kteří spolupořádali například zářijový Total Lokal a soustavně se podílejí na kulturním dění v našem regionu. O akci s názvem HØHØHØ sami říkají: Netradiční jitření adventních nálad trojicí djs z kolektivu Haze. Hotdogg, OldBoy a Nubian v eklektické selekci plné hřejivého popraskávání obnošených vinylů, vtipných pablesků a nekonečné hudební invence podpořené nevázaným navlékáním tekutých svetrů. Merry Hazemas!

### 35 let Silver Band

*Sokolovna Boskovice, 15. prosince 19:00*

35\. výročí legendární kapely Silver Band, bohužel již [bez frontmana Pavla Silvera Koudelky](http://www.ohlasy.info/clanky/2016/07/nekrolog-silver.html), oslavíme 15. prosince v boskovické sokolovně. Všechny největší hity uslyšíme v podání Silver Band Revival, ale také původních členů kapely – Martina Hrušky, Václava Kropáčka, Pavla Ošmery, Václava Kocmana a Dana Chlupa.

### Vánoční besídka Mindicted

*Turbína Boskovice, 21. prosince 21:00*

Předvánoční drum’n’bassovou nálož představí 21. prosince na Turbíně DJská a promotérská skupina Mindicted, pořadatelé pravidelných klubových večírků Neurology a oblíbení hosté na DNB pódiích nejen na Moravě. Hlavní hvězdou kromě DJů z Mindicted Crew bude Symplex z valašskomeziříčské nahrávací společnosti Hoofbeats.

### Vánoční koncert pěveckých sborů

*Sokolovna Boskovice, 23. prosince 17:00*

Krásné vánoční melodie si budeme moci den před Štědrým dnem poslechnout v podání Pěveckého sboru Janáček a Chrámového sboru Tacet z Kunštátu. Mimo jiné uslyšíme obnovenou premiéru České mše vánoční koledové Václava Ševčíka, úpravy lidových koled Antonína Tučapského a další vánoční písně. Janáček i Tacet diriguje a řídí František Ostrý.
