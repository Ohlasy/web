---
title: Gianniho kulturní výběr na listopad
cover-photo: https://i.ohlasy.info/CVCrUb8l.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/CVCrUb8.jpg" caption="Coldplay: A Head Full of Dreams" %}

### Pocta Antonínovi Tučapskému

*Zámecký skleník Boskovice, 7. listopadu 19:00*

Koncert u příležitosti nedožitých 90. narozenin českého hudebního skladatele, dirigenta a pedagoga Antonína Tučapského se koná ve středu 7. listopadu v boskovickém zámeckém skleníku. Účinkovat bude Pěvecký sbor Janáček pod vedením Františka Ostrého, komorní pěvecký sbor Carpe diem se sbormistrem Karel Pecháčkem, dále zazpívá Rula Machačová a zahrají Kateřina Suchnová na příčnou flétnu, Zdeněk Kotouček na housle a Tomáš Pléha na klarinet.

### 40 dní pěšky do Jeruzaléma

*Kino Panorama Boskovice, 10. listopadu 18:00*

Se svým pořadem 40 dní pěšky do Jeruzaléma se do Boskovic vrací cestovatel Ladislav Zibura. Jde ovšem nejen o cestovatelskou besedu, ale především o stand-up comedy, se kterou její autor vyprodává sály po celé republice. Tentokrát se bude jednat o vyprávění o cestě z roku 2014, kdy Ladislav Zibura bez mapy a prý i bez orientačního smyslu ušel 1 400 kilometrů napříč rozpálenou krajinou Turecka a Izraele.

### LiStOVáNí.cz: Kluk z kostek (Keith Stuart)

*Zámecký skleník Boskovice, 12. listopadu 19:00*

V listopadu se také dočkáme dalšího pořadu z oblíbeného cyklu scénických čtení s názvem LiStOVáNí. Tentokrát nám v podání Tomáše Drápely, Věry Hollé a Pavla Oubrama bude představena kniha Keitha Stuarta s názvem Kluk z kostek, která vyšla v roce 2017 v překladu Johany Eliášové v nakladatelství Plus. Kniha vychází vychází z vlastních autorových zkušeností s autistickým synem. Příběh vypráví o tom, jak se otec a jeho autistický syn začnou lépe vzájemně poznávat a chápat při společném hraní počítačové hry Minecraft.

### Coldplay: A Head Full of Dreams

*Kino Panorama Boskovice, 14. listopadu 19:30*

Dokument o slavné londýnské hudební kapele Coldplay bude k vidění ve středu 14. listopadu v boskovickém kině Panorama. Unikátní archivní záběry jsou v dokumentu doplněny sestřihem koncertů ze zatím posledního turné kapely A Head Full of Dreams, podle kterého dostal název i celý film. Kapela Coldplay existuje už od roku 1996 a patří mezi nejoblíbenější interprety britského alternativního rocku.

### Vzpomínka na 17. listopad

*Letovice, 17. listopadu 17:00*

Z několika bodů sestávající program připravilo sdružení Paleta Letovice k letošnímu 29. výročí pádu komunistického režimu v Československu. Celá akce začne v 17:00 u Stromu Olgy Havlové v zahradě letovické nemocnice, odkud se vydá lampionový průvod přes náměstí se zastávkou u sochy Tomáše Garrigua Masaryka k bustě Václava Havla, kde kolem 17:40 proběhne krátký pietní akt. Poté se program přesune do sálu ZUŠ Letovice, kde se bude promítat film a poté diskutovat na téma Josef Bryks: Muž, který přecenil českou duši s Miroslavem Kasáčkem a Luďkem Navarou ze sdružení Paměť. Následovat bude volná zábava a jamování.

### Michaela Koudelková a Czech Ensemble Baroque

*Evangelický kostel Boskovice, 21. listopadu 19:00*

Michaela Koudelková, absolventka boskovického gymnázia a brněnské konzervatoře, vystudovala hru na zobcovou flétnu na Akademii Muzycznej w Krakowie ve třídě Petera Holtslaga a Erika Bosgraafa. Věnuje se především interpretaci staré hudby a hraje na kopie dobových nástrojů. Pravidelně se účastní mistrovských hudebních kurzů u nás i v zahraničí a úspěšně se zúčastnila několika soutěží. Program jejího listopadového koncertu, zařazeného do cyklu Kruh přátel hudby, bude sestávat ze skladeb Antonia Vivaldiho, od jehož narození letos uplynulo 340 let, a Georga Phillipa Telemanna.

### Podzimní Tur Vul. 1

*Turbína, 24. listopadu 20:00*

Pod názvem Podzimní Tur Vul. 1 se skrývá vystoupení tří kapel. Hustopečští Skrsznaskrz sami sebe popisují jako „instru-mentálně zaostalou a rytmicky labilní kapelu“, svůj styl nazývají humorným bigbítem s okamžiky k zamyšlení. Dále se představí organizátoři celé akce – kapela Hovaduo ze Skalice nad Svitavou, a jako třetí zahraje místnímu publiku většinou rovněž dobře známá punk-folková kapela Ve vlastní šťávě z Černé Hory.

### Robert Balzar Trio

*Zámecký skleník Boskovice, 28. listopadu 19:00*

Kontrabasista a baskytarista Robert Balzar patří mezi nejvýraznější osobnosti české jazzové scény, kromě účinkování v kapelách, jako jsou Illustratosphere nebo J.A.R., působil nějakou dobu například v doprovodné kapele Hany Hegerové. Jeho Robert Balzar Trio existuje od roku 1996, za dobu své existence má za sebou spolupráci s Danem Bártou, ale také například s americkým progresivně jazzovým kytaristou Johnem Abercrombiem. V současné sestavě s klavíristou Jiřím Levíčkem a bubeníkem Kamilem Slezákem hraje Robert Balzar od roku 2015. 

