---
title: "Listopad 1998: Komunisti se poprvé od revoluce dostali k moci v Boskovicích"
perex: Devět let od Sametové revoluce, kdy padl komunistický režim, získala strana, se kterou do té doby kvůli dědictví z minulosti nikdo nepočítal, znovu podíl na moci.
cover-photo: https://i.imgur.com/EC4Bp9Dl.jpg
author: Marek Osouch
category: seriály
serial: osmicky
---

*Devět let od Sametové revoluce, kdy padl komunistický režim, se po komunálních volbách v roce 1998 do vedení Boskovic dostal také kandidát koalice KSČM a Strany demokratického socialismu (SDS). Strana, se kterou do té doby kvůli dědictví z minulosti nikdo nepočítal, získala znovu podíl na moci.*

{% photo src="https://i.imgur.com/EC4Bp9D.jpg" caption="Dušan Sušil" author="Město Boskovice" %}

Po volbách v roce 1990 skončili komunisté mimo radu, o čtyři roky později však už měla koalice KSČM a tehdejšího Levého bloku ambice znovu se podílet na vedení města. I proto, že komunální volby v roce 1994 v Boskovicích komunisté vyhráli. Ostatní strany je však jako vítěze voleb vyšachovaly.

V roce 1998 se komunisti ve volbách propadli na čtvrté místo, přesto z povolebních vyjednáváních dokázali vybojovat křeslo v radě pro Dušana Sušila, vůbec poprvé od Sametové revoluce. Jak Dušan Sušil vzpomíná, některé strany měly výhrady, že by v radě zasedl také komunistický kandidát, i když už sám nebyl členem komunistické strany. „Říkal jsem jim, že přece nejsem jediný bývalý komunista, který má být v radě. To pak sami uznali,“ sdělil pro Ohlasy.

Na kandidátce zastupoval druhou stranu SDS a jako dalšího bývalého komunistu v radě jmenovitě uvedl tehdejšího radního a v letech 2000 až 2002 starostu za ODS Josefa Dohnálka, otce současného boskovického starosty Jaroslava Dohnálka – ten už také v roce 1998 seděl v zastupitelstvu, ovšem tehdy ne za ODS, ale jako nestraník v opozici. Současný starosta se k tomu, zda tenkrát s takovou koalicí souhlasil, nechtěl vyjadřovat, a to i proto, že v radě seděl právě jeho otec.

Dominantní silou po volbách 1998 byla ODS v čele s Vratislavem Smolejou. Ten angažování komunistického kandidáta ani po dvaceti letech nevidí jako problematické. „Na komunální úrovni to funguje jinak a komunisté byli v předchozím volební období v zastupitelstvu konstruktivní stranou, nebylo to o ideologii a pan Sušil byl pracovitý člověk,“ vysvětlil pro Ohlasy Vratislav Smoleja.

Kromě ODS, která si v roce 2006 zakázala spolupráci s KSČM, byla v koalici i KDU-ČSL, jež se také proti komunistům vymezuje. Jaromíra Vítková, která byla v zastupitelstvu nováčkem, už dříve prohlásila, že v roce 1998 byla jen zastupitelka a vyjednávání o koalici se neúčastnila. Za lidovce je vedla její předchůdkyně ve funkci místostarostky Jarmila Stloukalová. „Nelíbilo se mně, že je pan Sušil za komunisty. Měla jsem pak kvůli tomu špatné vztahy s lidovci, ale byl to pracovitý člověk. Předchozí čtyři roky jsem ho znala ze zastupitelstva a v radě svou pracovitost jen potvrdil,“ sdělila po letech Ohlasům někdejší místostarostka Stloukalová s tím, že s návrhem, aby byl Dušan Sušil radním, přišla ODS.

Dušan Sušil vydržel v koalici až do konce volebního období v roce 2002. V dalších volebních obdobích už ale komunisti s ním nedostali šanci. Starosta František Sivera, ani následně Jaroslav Dohnálek jako lídři ODS nedali KSČM možnost mít zástupce v městské radě.

Dušan Sušil se neúspěšně pokoušel kandidovat na člena rady a kritizoval ostatní strany, že komunisty při povolebních vyjednávání neoslovují. „Pokud máme táhnout za jeden provaz, musíme umožnit všem občanům, i těm, kteří volili jiné zastupitele než ty, co jsou ve vedení města a v radě, aby se mohli podílet prostřednictvím svých zvolených zástupců na řešení problémů tohoto města. Starosta a rada města by měli být představiteli všech občanů našeho města. Dnešní volby předvedly, že pouze část vyvolených, část občanů má právo být zastupováno ve vedení města,“ prohlásil na ustavujícím zastupitelstvu v roce 2006.

Do rady se ovšem přece jen ještě jednou dostal, a to v roce 2010, když po rozchodu s boskovickými komunisty kandidoval za uskupení Sportovců. To však neznamená, že by se změnou stranické značky změnil i své osobní postoje a podvolil se stávajícímu politickému systému. „Jsem přesvědčený, že náš svět lze uspořádat lépe a nastolit tak lepší spravedlnost,“ vyjádřil se.

### Zástupce komunistů byl znovu v radě až poslední čtyři roky

Dveře na radnici se KSČM znovu otevřely před čtyřmi roky, kdy už Dušan Sušil opustil boskovickou politiku. Do minulé rady v čele s ČSSD se dostal lídr KSČM Vladimír Farský. Komunisté tvrdili, že nejsou součástí koalice, ale „jen tichou podporou“, přesto však chodili na jednání koaličních zastupitelů, na zastupitelstvu nevystupovali proti koalici a hlasovali s ní. 

Radní Farský nevadil ani lidovcům, kteří před volbami tvrdili, že nechtějí spolupracovat s komunisty. Jednička KDU-ČSL Jaromíra Vítková v roce 2014 omlouvala spolupráci slovy, že je Vladimír Farský nestraník, že získal značný počet hlasů a že v Boskovicích pracuje s dětmi a mládeží. Poukázala přitom i právě na Dušana Sušila, který byl už v minulosti zvolený do rady za KSČM.

V letošních volbách dosáhli komunisté v Boskovicích vůbec nejhoršího výsledku od dob první republiky, kdy volby ve městě pravidelně vyhrávali. Lídr Vladimír Farský po letošním výsledku přemýšlí, jestli bude za čtyři roky vůbec kandidovat. Pokud ano, už nechce za KSČM. Komunisté ale i s tímto velmi špatným výsledkem mohou děkovat právě svému lídrovi, že neskončili ještě hůř. Bývalý radní Farský totiž získal téměř dvojnásobek preferenčních hlasů než ostatní.

Obě volební období, kdy KSČM měla své zástupce v boskovické radě, pozoruhodně spojuje osoba dnes už bývalého boskovického politika Milana Kolínského. V roce 1998 totiž vedl právě koalici KSČM a SDS. Do zastupitelstva se jako jednička této kandidátky ovšem vůbec nedostal, to se mu povedlo až později v barvách ČSSD. V roce 2014, když ČSSD i s ním jako vlivnou osobou v Boskovicích ovládla volby, přizvali sociální demokraté k jednání o koalici právě KSČM, a to jako vůbec první stranu hned v sobotu večer po zveřejnění výsledků voleb.