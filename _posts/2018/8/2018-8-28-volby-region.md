---
title: Komunální volby v dalších městech a obcích regionu
cover-photo: https://i.ohlasy.info/O71djyd.jpg
author: Marek Osouch
tags: politika volby2018
---

*Volby do zastupitelstev se netýkají samozřejmě jen Boskovic. Redakce Ohlasů se proto podívala i do dalších měst a obcí v regionu, jaké strany tam kandidují a jak se kandidátky proměnily oproti situaci před čtyřmi lety.*

{% photo src="https://i.ohlasy.info/O71djyd.jpg" caption="Kunštát" author="Tomáš Znamenáček" %}

### Kunštát

Jen tři kandidátky sestavili pro letošní komunální volby v třítisícovém Kunštátě. Vládnoucí ČSSD pod vedením současného starosty Zdeňka Wettera se totiž spojila s nestraníky, se kterými dnes tvoří koalici. Na kandidátce ČSSD proto voliči můžou najít současného místostarostu Libora Sedláka a také radního Aleše Havelku zvolené za nestraníky. Druhým subjektem, který jde do letošních voleb, jsou opoziční lidovci, nově pod vedením Jindřicha Pavlů. Třetí kandidátku Volbu pro Kunštát vede stejně jako před čtyřmi lety zastupitel Petr Sojka. Ten je tradičním partnerem lidovců, takže pokud chce současný starosta obhájit svůj post, musí s ČSSD získat nadpoloviční počet mandátů v zastupitelstvu.

### Letovice

Po minulých komunálních volbách se politická situace v Letovicích velmi znepřehlednila. Vedle spolupracující ODS a KSČM se totiž rozštěpila ČSSD a KDU-ČSL. Část zastupitelů vstoupila do rady, část byla v opozici. U ČSSD tak v opozici byla její minulá i současná lídryně Daniela Ottová, do rady však šel současný místostarosta Jiří Palbuchta a do rady Eva Pařilová. U lidovců do rady pronikl Bohuslav Kuda, zatímco František Boček je dnes v opozici a také byl před čtyřmi lety stejně jako letos lídrem KDU-ČSL.

S letošními kandidátkami se ale zdá, že v těchto stranách podobné štěpení neproběhne. Za ČSSD totiž už nekandiduje Jiří Palbuchta, z voleb se stáhl úplně. Eva Pařilová jako nestranická vede nově kandidující uskupení s názvem Společně pro Letovice. Podobně už do voleb nezasáhne ani Bohuslav Kuda, lidovci ho už na kandidátce nepostavili a sám nekandiduje ani za jinou stranu.
Z dalších stran jsou v čele také známé tváře z minulosti. Za ODS bude obhajovat post starosty Vladimír Stejskal, komunisty povede Jan Řehoř, Občanskou iniciativu Radek Procházka a společná kandidátka TOP 09, STAN a nezávislých má jako lídra Petra Novotného.

### Velké Opatovice

I když v průběhu minulého volebního období rezignoval Jiří Bělehrádek na post starosty, který zastával více než dvacet let, se slovy, že je již unavený, znovu jde do letošních voleb. Opět se objeví na kandidátce místní KDU-ČSL. Oproti situaci před čtyřmi lety, kdy byl dvojka, je však až na desátém místě.

Starostka Kateřina Gerbrichová se sdružením Město lidem obhajuje jako lídryně svůj post na radnici. Koaliční hnutí ANO vede opět radní Petr Kolář, KSČM současný místostarosta Jaroslav Bárta, který byl v roce 2014 dvojka kandidátky. Změna nastala i u druhé levicové strany, ČSSD, a také celkově u pátého a posledního kandidujícího subjektu ve Velkých Opatovicích. Do čela sociálních demokratů se postavil zastupitel Milan Strnad.

### Olešnice

Jedinou stranickou kandidátku sestavila v Olešnici KDU-ČSL, kterou opět vede zastupitel Pavel Adamec. Další tři kandidátky jsou nestranické a stejně nazvané jako před čtyřmi lety. Za nestraníky z pozice jedničky obhajuje Zdeněk Peša post starosty, který zastává už od roku 1994, stejně tak Živnostníky vede zastupitel František Žíla. Změna je jen na kandidátce Občané města Olešnice, kterou vede Aleš Prokopec.

### Rájec-Jestřebí

V Rájci-Jestřebí se příliš změn na prvních pozicích voliči nedočkají. Starostka Romana Synakieviczová vede znovu nestraníky Za rozvoj města, druhé nestraníky opět radní Hana Kuběnová. Ani ODS nemění jedničku, kterou je radní Monika Nováková, a také komunisti nasadí minulého lídra Antonína Hříbala. Změna je pouze u KDU-ČSL, kterou nově vede František Sedláček. Minulý lídr Pavel Perout je v letošních volbách až třináctý.

### Adamov

K částečnému přeskupení sil došlo v Adamově. Adamovský starosta Roman Pilát sice bude obhajovat svůj post za místní nestraníky, dokázal však také na svou kandidátku zlákat současného radního zvoleného za Volbu pro město Jaroslava Budiše. Naopak zastupitel Petr Slavíček, který také kandidoval za nestraníky, jde do voleb s vlastní kandidátkou s názvem KRK Adamov.

U ostatních stran na pozici lídra žádná změna není a vedou je dosavadní zastupitelé: občanské demokraty místostarosta Jiří Němec, Nezávislé sdružení občanů Adamova Rudolf Rybář, hnutí ANO Soňa Bychlerová, komunisty Mária Koudelová, ČSSD Ladislav Pozorský a lidovce Jana Novotná.

### Blansko

Podívá-li se volič na komunální politiku do okresního Blanska, zjistí, že je dlouhodobě velmi neměnná. Od roku 1994 tam vládne de facto stejná koalice ČSSD, ODS, KDU-ČSL a Volby pro město. V roce 1998 pouze přešel tehdejší místostarosta Jindřich Král z ODA na kandidátku Volby pro město, letos je pro změnu z Volby pro město Volba pro Blansko s podporou STAN. 

Stojaté vody blanenské politiky se však pokusí rozvířit tři nováčci: Piráti s lídrem Tomášem Gottwaldem, SPD v čele s Janem Hrnčířem a uskupení Chceme změnu pod vedením Luboše Šustra, který už jako čtyřiadvacetiletý seděl v blanenském zastupitelstvu na přelomu tisíciletí za někdejší Unii svobody.

Vedle nich si ještě v Blansku podalo kandidátku také nové politické uskupení s názvem Jauner Československo 2018. Na kandidátce je ovšem pouze jediný člověk, takže jeho šance usednout v zastupitelstvu je naprosto mizivá. Slovo Jauner v názvu odkazuje k cirkusákům, které má sdružení zastupovat. U cirkusových šapitó strana také sbírala podpisy na petici, aby ji vůbec mohl zaregistrovat její hlavní představitel Václav Šimek pocházející z Olomoucka. Ten v minulosti neúspěšně kandidoval do Senátu za extremistickou Národní demokracii.

Ze stávajících stran v zastupitelstvu kromě výše zmíněné koaliční čtveřice (ČSSD vede starosta Ivo Polák, ODS místostarosta Jiří Crha, KDU-ČSL tajemník blanenského úřadu Josef Kupčík a Volbu pro Blansko Ivo Stejskal) také znovu kandiduje hnutí ANO s lídryní Lenkou Dražilovou a KSČM, kterou však tentokrát nepovede její dlouholetý představitel Stanislav Navrkal a jako lídr se představí osmadvacetiletý Emil Pernica.

### A co městysy?

Čelní představitelé obcí, které mají status městyse, jdou téměř všude do obhajoby svých křesel. Týká se to Doubravice nad Svitavou, Jedovnic, Knínic, Křtin, Lysic, Sloupu a Svitávky. Změna určitě nastane ve vedení Ostrova u Macochy, kde už nekandiduje současný místostarosta za KDU-ČSL Květoslav Pekárek, a změní se také vedení Černé Hory, kde se ani na jedné kandidátce neobjeví současný starosta Ondřej Měšťan ani místostarostka Petra Zavřelová.

### Suchý

Po volbách na podzim 2014 šli voliči na Suchém k volbám ještě dvakrát – na podzim 2015 a na jaře 2016. Zvolení zastupitelé jak po řádných volbách, tak po opakovaných o rok později se totiž mezi sebou nedokázali dohodnout a rezignovali, takže lidé museli k volbám i napotřetí. V letošních volbách jde ale do voleb už jen jedna kandidátka, takže se dá očekávat, že zvolení nového vedení nebudou provázet komplikace jako před čtyřmi roky.

### Voděrady

Dva bloky jako na Suchém byly také ve Voděradech a znovu jdou takto do voleb. V roce 2014 se Voděrady proslavily mimo jiné tím, že oběma uskupením napočítala volební komise shodný počet hlasů, takže o vítězi rozhodoval los. Neúspěšná strana se ale obrátila na krajský soud a ten jí dal za pravdu. [Soud totiž započítal i jeden komisí neuznaný křížek](https://brno.idnes.cz/soud-upravil-vysledky-voleb-ve-voderadech-fi9-/brno-zpravy.aspx?c=A141111_2115235_brno-zpravy_daj) a tím uskupení, které se na soud obrátilo a mělo méně mandátů, přiřkl nakonec i vítězství ve volbách. Obě sdružení vedou stejní lídři jako před čtyřmi roky, tedy stávající starosta Lubomír Lepka a zastupitel Miroslav Opluštil.

### Lipůvka

V Lipůvce chce do zastupitelstva kromě stávajícího starosty a místostarostky také znovu exsenátor za ODS Vlastimil Sehnal se svým sdružením Sportovci. Zastupitelem byl v obci nepřetržitě od roku 1994 do roku 2014, v posledních volbách už nekandidoval. Šest let také vedl obec jako starosta. Kvůli jeho působení na nejvyšším postu v obci se s ním roky vlekl soud kvůli údajným machinacím s pozemky, loni ho však soud pravomocně jakýchkoliv obvinění zprostil. Naopak letos v červenci, [jak informovala MF DNES](https://brno.idnes.cz/vlastimil-sehnal-kandidatka-sportovci-soud-omluva-odskodne-pl5-/brno-zpravy.aspx?c=A180719_415472_brno-zpravy_krut), ho soud nepravomocně uznal vinným v jiném případě – na kandidátku Sportovců v loňských sněmovních volbách napsal kandidáta bez jeho vědomí.

### Makov a Ústup

Ve dvou malých obcích v regionu, Makově a Ústupu, kde bydlí zhruba čtyřicítka obyvatel, sestavili jen jednu kandidátku, a to o nejmenším možném počtu zastupitelů, který zákon dovoluje a který také má místní zastupitelstvo. Lidé tak dostanou domů jeden volební lístek s pěti jmény, o nichž už je dnes jasné, že budou v zastupitelstvu sedět. Naproti tomu v nejmenší obci okresu, Lhotě u Olešnice, dokázali letos sestavit dvě kandidátky, takže zde voliči budou vybírat z více stran i kandidátů.

