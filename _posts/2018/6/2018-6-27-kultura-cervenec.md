---
title: Gianniho kulturní výběr na červenec
cover-photo: https://i.imgur.com/9XieGtFl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.imgur.com/9XieGtF.jpg" caption="J. P. Muchow and The Antagonists" author="Roman Dietrich" %}

### Promenádní sezóna

*Park u zámeckého skleníku Boskovice, 1., 15. a 29. července 15:00*

První promenádní koncert, který se měl konat v červnu, byl zrušen, oblíbená série koncertů, kdy se u zámeckého skleníku v Boskovicích střídají dechové soubory se skupinami folkovými a jinými, se tedy rozjede až v červenci. Hned v neděli 1. července se můžeme těšit na folkové trio Žamboši, 15. července nás čeká vystoupení dechové Boskovické kapely, která na místní hudební scéně působí již desátým rokem. Nejzajímavějším červencovým promenádním koncertem budou patrně v neděli 29. července Fčeličky, což je kapela ze Strážnice kombinující folk s prvky world music.

### Na tělo

*Kino Panorama Boskovice, 4. července 19:30*

Ve středu 4. července se bude v boskovickém kině promítat dokument o fotografu Jindřichu Štreitovi s názvem Na tělo. Původně byl zamýšlen jako pocta k jeho sedmdesátinám v roce 2016, režisérka Libuše Rudinská se ale v průběhu realizace rozhodla přejít od původního tématu, kterým mělo být sepjetí fotografa s krajinou Sudet a jejími lidmi, k intimnější sondě do jeho života. Film by měl být podle distributorů protknutý humorem a radostí ze života a boskovická projekce se odehraje za účasti režisérky.

### Festival pro židovskou čtvrť: Boskovice 2018

*Boskovice, 5.–8. července*

Jednou z nejvýznamnějších kulturních událostí celého léta bývá festival Boskovice, letos půjde již o 26. ročník. Na rozdíl od jiných festivalů se ten boskovický neodehrává v uzavřeném areálu, ale na různých místech ve městě, a kromě hudby nabízí program různých dalších žánrů, především divadla, výstavy, autorská čtení nebo filmové projekce. Hlavními hvězdami jsou letos dvě americká hudební jména: experimentální hip-hopové uskupení Dälek z New Jersey a detroitský baskytarista Fernando Saunders, známý především svým působením v kapele Lou Reeda. Z divadel se můžeme těšit například na monodramatické zpracování knihy Ladislava Fukse Pan Theodor Mundstock v podání Jaroslava Achaba Haidlera, z literárních autorů, kteří přijedou přečíst něco ze své tvorby, je nejvýznamnější osobností patrně Jáchym Topol. Boskovický festival však pravidelně nabízí i silné zážitky z vystoupení umělců, jejichž jména byla divákům a posluchačům do té doby neznámá, můžeme být tedy zvědaví, co nás podobným způsobem překvapí letos.

### Promenádní koncert: René z moštárny

*Koupaliště Letovice, 15. července 16:00*

Promenádní koncerty mají svou tradici nejen v Boskovicích, ale například i v Letovicích, kde v neděli 15. července zahraje místní kapela René z moštárny. Kapelu podle jejich vlastních slov tvoří tvoří spolek nadšenců pro blues a vše, co z něj vychází, repertoár tvoří písně různých autorů, včetně bluesových legend, jako jsou John Mayall nebo Eric Clapton.

### Retro 2

*Letní kino Boskovice, 22. července 13:00*

Již podruhé se v letním kině odehraje akce s názvem Retro, tentokrát, co se týče účinkujích, s daleko většími ambicemi, než tomu bylo v roce 2016. Do letního kina se tentokrát chystají největší hvězdy historie československého popu, konkrétně Petra Janů, Peter Nagy, Jitka Zelenková nebo Petr Spálený s Miluší Voborníkovou. Hlavní hvězdou celého večera by měl být Karel Gott, který prý už na červnovém koncertě v pražské O2 aréně prohlásil, že se do Boskovic těší.

### Kastelánská prohlídka: Zámek Kunštát – kolébka sjednocené Evropy

*Zámek Kunštát, 25. července 21:00*

Mimořádná kastelánská prohlídka kunštátského zámku, zaměřená na období renesance, se bude konat ve středu 25. července. V tomto období proběhla přestavba gotického hradu na renesanční zámek po roce 1530 za Černčických z Kácova i pozdně renesanční úpravy zámku a nejbližšího okolí. Prohlídka má omezenou kapacitu, zájemci o tento mimořádný okruh by si tedy měli rezervovat místa na prohlídce předem.

### Ve znamení tří deklarací

*Muzeum regionu Boskovicka, 26. července 16:00*

Putovní výstavní projekt Ve znamení tří deklarací byl slavnostně zahájen v Muzeu Blanenska 10. května a od 12. července bude k vidění v boskovickém muzeu. Autory projektu jsou historici z Ústavu pro studium totalitních režimů Dita Jelínková a Zdeněk Hazdra. Výstava přibližuje postoje a postavení šlechty v Československu v kontextu mnichovských událostí roku 1938 a následné okupace českých zemí nacistickým Německem. Hlavní pozornost je věnována představitelům šlechtických rodů, kteří stáli u vzniku tří deklarací proklamujících podporu českému státu a národu. Součástí výstavy je i audiovizuální část tvořená přibližně půlhodinovým videodokumentem, který vznikl ve spolupráci Ústavu pro studium totalitních režimů a občanského sdružení Post Bellum. Dokument budeme mít možnost v muzeu zhlédnout ve čtvrtek 26. července, kdy se odehraje také beseda s autory výstavy.

### Jan a Stanislava Kavanovi

*Zámecký skleník Boskovice, 29. července 14:00*

Letní výstava v zámeckém skleníku bude letos obsahovat tvorbu Jana Kavana a Stanislava Kavanová. Jan Kavan se věnuje kresbě a volné umělecké grafice, doménou Stanislavy Kavanové je monumentální socha pro interiér i exteriér, komorní plastika, portrétní tvorba a též kresba. Vernisáž se bude konat v neděli 29. července a výstava potrvá do 16. srpna.
