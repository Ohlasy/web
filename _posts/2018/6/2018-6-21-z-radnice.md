---
title: "Z radnice: Slavný architekt Radić v Boskovicích a další novinky z rady"
cover-photo: https://i.ohlasy.info/682AfYVl.jpg
author: Tomáš Trumpeš
category: zpravodajství
---

*Novinky z boskovické radnice, které vedené města oznámilo po červnovém zasedání městské rady. Přinášíme výběr toho nejzajímavějšího se stručnými komentáři vedení města.*

{% photo src="https://i.ohlasy.info/682AfYV.jpg" caption="Stavební práce na Štefánikově ulici" author="Tomáš Trumpeš" %}

### Hospodaření nemocnice

Na tiskové konferenci konané po zasedání městské rady 19. června představilo vedení boskovické nemocnice výsledky hospodaření za rok 2017, základní ekonomické trendy posledních let a předpoklady a plány na rok letošní. Téma zpracujeme podrobněji v samostatném článku.

### Navýšení počtu dětí v MŠ

Městská rada souhlasila s navýšením počtu dětí ve třídách v mateřské škole. Ze zákona se třídy naplňují do výše 24 dětí, ale zřizovatel má možnost povolit navýšení na 25 dětí ve třídě. Boskovická mateřská škola má tři pracoviště a celkem šestnáct tříd, kde může být tato výjimka využita. Podle vedení města zvýšení počtu dětí v běžných třídách nesníží kvalitu vzdělávání a splněny budou i podmínky bezpečnosti a ochrany zdraví dětí.

### Hospodaření v městských lesích

Rada byla informována o hospodaření v městských lesích, o které se. stará firma MP Holding. V loňském roce byl navýšen objem těžby o mírně přes 18 procent oproti roku 2016 na něco málo přes 3 tisíce metrů krychlových. Navýšení těžby bylo způsobeno pokračující kůrovcovou kalamitou, větrnou kalamitou a zvýšenou těžbou v lokalitě Doubravy. I přes meziroční navýšení nebyla překročena maximální výše těžby určená lesním hospodářským plánem na 3 150 metrů krychlových.

Na loňském hospodaření se však podepsal výrazný pokles výkupních cen dříví v důsledku přebytku kalamitního dříví na trhu. Zisk z lesního hospodářství za rok 2017 činí necelé 2 miliony korun při výnosech asi 3,5 milionu korun z prodeje a nákladech více než 1,6 milionu korun. 

V prvním čtvrtletí letošního roku činily tržby pouze necelých 330 tisíc při nákladech přes 250 tisíc korun. V letošním prvním čtvrtletí totiž neprobíhala plánovaná těžba, pouze se odstraňovaly následky větrné kalamity z loňského roku. Nejvíce postiženy byly lokality Lipníky, Hrádkov u přehrady a Hrádkov Boří. „Bude vytvářena rezerva pro kalamity, takže plánovaná těžba do konce roku 2018 probíhat nebude. I s ohledem na ceny dřeva a na to, že přebytek kalamitního dřeva na trhu způsobuje velké problémy. Co se týká kůrovcové kalamity, v městských lesích není krizová situace, “ informovala místostarostka Dagmar Hamalová (KDU-ČSL).

V prvním čtvrtletí bylo vysazeno přibližně 11 tisíc sazenic smrku, borovice, dubu, buku a olše. Výsadba probíhala v lokalitách Lipníky, Valchovská pole, U Střelnice a Hrádkov u přehrady. 

### Dotace na kulturu a volný čas

Rada rozdělila dotace ve druhém kole programu určeného na podporu kulturních a volnočasových aktivit. Přihlásili se tři žadatelé, jejichž projekty mohly být uspokojeny v plné výši. Základní umělecká škola dostala 30 tisíc na představení Ať žijí duchové, dalších třicet tisíc podpoří Festiválek bez bojů a válek a 21 tisíc dostane boskovický Orel na oslavu 17. listopadu.

### Údržba dětských hřišť

Městská rada se zabývala také stavem děstkých hřišť ve města a průběhem jejich údržby. „Většina hřišť je stará deset let a více, proto jsme se dohodli a navýšili prostředky, aby údržba probíhala ve větším rozsahu. Zejména v minulém roce jsme evidovali hodně stížností od občanů. Kromě výměny herních prvků proběhly i nátěry oplocení,“ popsala Dagmar Hamalová. Vyhodnocena byla také loňská anketa ke stavu dětských hřišť a město zkušebně zakoupí zastínění pískoviště dětského hřiště na Mánesově ulici. „Byla doplněna koncepce dětských hřišť a na základě opakovaných podnětů od občanů bude vytvořeno menší hřiště ve vnitrobloku ulic Husova, Bezručova a Sokolská,“ doplnila místostarostka s tím, že předpokládá, že nové vedení města se bude dalším rozvojem hřišť zabývat. Opakovaně zaznívají podněty na rozšíření hřišť a aby byla atraktivnější variabilita herních prvků. „To by vyžadovalo větší investice, půl milionu a více korun. Bude to záležet na postupu nového vedení města,“ uzavřela místostarostka Dagmar Hamalová.

### Smart City Boskovice

Koncepci Smart City si nechávají za více než 250 tisíc korun zpracovávat Boskovice v rámci projektu Zpracování koncepčních dokumentů rozvoje města, spolufinancovaném z Operačního programu zaměstnanost. 

„Pod Smart City si lze představit aktivity objednávkovým systémem počínaje a veřejným osvětlením konče. Řadu aktivit v oblasti veřejné správy už město vykonává, ať už to jsou interaktivní formuláře nebo elektronizace veřejné správy,“ popsal tajemník David Škvařil. Koncepce by měla zmapovat stávající stav a říct, jak pokračovat dál. Aktuálně se připravuje kupříkladu samoobslužný platební terminál v budově úřadu na náměstí 9. května, aby občané nemuseli stát fronty na zaplacení poplatku u pokladny. „Pokračovat bude také elektronizace dokumentů. Celá veřejná správa směřuje k elektronizaci, aby si občan mohl vyřídit co nejvíce věcí z pohodlí domova a návštěvy na úřadě nemusely být tak časté,“ doplnil tajemník.

### Kompostéry pro občany

Město předá zájemcům z Boskovic a přidružených obcí celkem 428 kompostérů za 2,75 milionu korun. Kompostéry město získalo díky dotaci z Operačního programu životního prostředí a budou přednostně předány zájemcům, kteří o ně v dotazníkovém šetření projevili zájem. Při předání obdrží občané návod ke složení kompostéru a informativní leták ke kompostování. V souladu s podmínkami dotace dostanou kompostéry nejprve do zápůjčky a po vypršení lhůty jim budou darovány.

### Knihobudka na náměstí

Veřejná knihobudka by měla vzniknout místo jedné z telefonních budek na Masarykově náměstí, a to naproti prodejně ovoce a zeleniny. Budka bude odkoupena za 1 tisíc korun od O2 a upravena k novému účelu, městský architekt Zdeněk Fránek doporučil černé nebo stříbrné provedení.

O údržbu a doplňování knih se budou starat úředníci z odboru životního prostředí, kteří se záměrem přišli v rámci projektu podporujícího dobrovolnictví ve veřejné správě. Jedna [knihobudka již funguje na koupališti](https://www.facebook.com/156074814408071/videos/2142767942405405/) v Červené zahradě.

### Smiljan Radić U Koupadel

Architektonickou studii na zástavbu proluky U Koupadel zpracuje pro Boskovice věhlasný chilský architekt [Smiljan Radić](https://www.dezeen.com/tag/smiljan-radic/). Toho do Boskovic přivedl městský architekt Zdeněk Fránek. Studie má být hotová do 14. prosince letošního roku. Mezinárodně uznávaný architekt v rámci přípravy projektu Boskovice navštíví.

### Zastávka u nemocnice

U nemocnice vznikne na návrh občanů nový přístřešek u autobusové zastávky ve směru do centra města. Nyní jsou zde dva zastávkové označníky, ale pouze jeden přístřešek. „Občané postrádají druhý přístřešek, způsobovalo to problémy – někteří hůř mobilní občané nestihli docházet k odjezdu autobusu. Předpokládáme, že dodávka proběhne co nejdříve,“ vysvětlila místostarostka Dagmar Hamalová.

### Rekonstrukce Štefánikovy

Stavební práce na Štefánikově ulici budou pokračovat, rada schválila zhotovitele projektové dokumentace na další etapu. „Ta by měla navázat na stávající práce a týká se zbývající části ulice, aby bylo připraveno dopravní řešení, které bude odpovídat představám vedení města, ale také občanům, kteří žijí v této lokalitě,“ popsala místostarostka. Ulice Štefánikova bude propojena s ulicí Nádražní a předpokládá se zde zákaz dopravy pro vozidla nad 3,5 tuny.

### Nové řidičáky

Od 1. července si řidiči nemusí měnit řidičské průkazy v obci podle místa bydliště, ale mohou tak učinit kdekoliv. Žadatelům o vydání řidičského průkazu také odpadla povinnost nosit si na úřad vlastní průkazové fotografie, neboť nově je možné, aby si úředníci fotografie stáhli z jiných systémů, kde je již uložená, například z databází občanských průkazů či cestovních pasů, případně žadatele vyfotili na místě.

### Boskovická pouť

Termín boskovické pouti je letos stanoven na 28.–29. července. „Lunapark bude na parkovišti na ulici Bezručova, stánky na náměstí. To je model, který se uplatňuje v posledních letech a osvědčil se,“ uvedl tiskový mluvčí radnice Jaroslav Parma.

### Bezpečná doprava

Boskovice byly osloveny Centrem dopravního výzkumu při ministerstvu dopravy, aby se zapojilo do výzkumného projektu, který má pomoci se strategickým plánováním bezpečnosti silničního provozu. „Ještě nevíme, jestli projekt uspěje, ale pokud ano, rádi využijeme informace, které získáme. Zapojení do projektu nám nepřináší žádné finanční náklady, pouze poskytneme součinnost,“ vysvětlila místostarostka Dagmar Hamalová.

### Úsekové měření

K posunu došlo při přípravě úsekového měření rychlosti na ulici Havlíčkově a u Mladkova. Vytipovaná místa schválil dopravní inspektorát. Nyní chce město využít informací z obcí, kde už systém využívají. Podle místostarostky Dagmar Hamalové není pořízení úsekového měření levná záležitost, ale nakonec by pro město mělo být ziskové. Finální rozhodnutí už bude na novém vedení města, jestli pořízení systému zařadí do rozpočtu na rok 2019. Kromě pořízení je nutné počítat i s navýšením personálních nákladů. „Někde narostl počet přestupků třeba o tři sta, takže je potřeba posílit personálně projednávání přestupků a administraci, také je potřeba počítat se spisovými systémy, které propojí naši spisovou službu s radary. Náklady tam určitě jsou, ale mělo by si to na sebe vydělat,“ doplnil tajemník David Škvařil.

### Příprava rozpočtu

V rámci přípravy městského rozpočtu na rok 2019 proběhne opět anketa mezi občany a poté setkání 12. září s občany u kulatých stolů v zámeckém skleníku. „Finanční odbor následně zpracuje všechny návrhy a bude záležet na novém vedení města, jak tyto požadavky od občanů zohlední,“ uvedla starostka Hana Nedomová (ČSSD).

### Polytechnické centrum

Stavba polytechnického centra u základní školy na Slovákově ulici byla zahájena. Proběhlo předání stanoviště, bylo schváleno dopravní řešení a na místě už začínají první práce. „Nyní se řeší zakládání pilotů, vytyčovaly se inženýrské sítě. Stavba začíná běžet podle harmonogramu, hotová by měla být v červnu příštího roku,“ popsala starostka.

### Už jen jedna rada

Aktuální městská rada pracující ve složení starostka Hana Nedomová, místostarosta Petr Malach, Karel Ošlejšek a Milan Kolínský za ČSSD, místostarostka Dagmar Hamalová a Jaromíra Vítková za KDU-ČSL, Pavel Schwarzer a Martina Přichystalová za hnutí ANO a Vladimír Farský za KSČM se sejde už pouze k jednomu zasedání, a to na konci letošního srpna. Na září už žádná jednání naplánovaná nejsou a na začátku října proběhnou komunální volby. „V případě, že by úředníci potřebovali, je vždycky v kompetenci starosty svolat mimořádnou radu,“ doplnila Hana Nedomová.
