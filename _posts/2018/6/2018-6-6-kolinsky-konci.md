---
title: Výrazná osoba boskovické politiky končí. Radní Kolínský už nebude kandidovat
perex: Radní za ČSSD Milan Kolínský se rozhodl, že z osobních důvodů nebude na podzim v komunálních volbách kandidovat ani se dál podílet na politice.
cover-photo: https://i.ohlasy.info/PsKKksX.jpg
author: Marek Osouch
category: zpravodajství
tags: politika volby2018
---

*Radní za ČSSD Milan Kolínský se rozhodl, že z osobních důvodů nebude na podzim v komunálních volbách kandidovat ani se dál podílet na politice. Dům na Havlíčkově, kde bydlel, prodává a údajně už nějakou dobu do Boskovic dojíždí z Jeseníků.*

{% photo src="https://i.ohlasy.info/PsKKksX.jpg" caption="Milan Kolínský" author="Tomáš Znamenáček" %}

Kdyby se někdo zeptal boskovických politiků na osobu Milana Kolínského, odpoví, že je to opravdu důležitý hráč místního dění. Hrál velkou roli ve změně ČSSD ze spolehlivého partnera ODS ve stranu kritizující pravici a usilující o vlastní dominantní úlohu. To se nakonec podařilo, ve volbách v roce 2014 strana drtivě zvítězila, a tak i Milan Kolínský dosáhl na svůj nejvyšší vrchol politické moci v Boskovicích, kdy se stal jedním z devíti radních. Jeho postavení je ale neformálně mnohem silnější.

„Je to šedá eminence boskovické politiky, bez něj by se nic nemohlo odsouhlasit,“ tvrdí opoziční zastupitel Pavel Vlach (TOP 09), který už loni [v rozhovoru pro Ohlasy](http://www.ohlasy.info/clanky/2017/04/rozhovor-vlach.html) označil radního za člověka, který v Boskovicích řídí sociální demokracii. Opoziční zastupitel Jiří Pevný (Sportovci pro Boskovice) ho přirovnal ke kardinálovi Richelieu, který byl hlavním strůjcem politiky Francie v 17. století a na němž francouzský král Ludvík XIII. nechával velkou část rozhodnutí. „Je to silná osobnost, která dokáže ovlivnit své okolí,“ doplnil zástupce třetí opoziční strany Jaroslav Dohnálek (ODS). 

A jak ho hodnotí koaliční partneři? Přestože nejsou ve vyjádřeních tak radikální jako opozice, i pro ně je výraznou osobou. „Vnímám ho jako inteligentního a chytrého člověka. Jeho slovo na radě města i mimo ni má velkou váhu,“ sdělil Lukáš Holík, předseda koaličního hnutí ANO v Boskovicích. „Rozhodně má své slovo, ale nedokážu říct, jestli řídí sociální demokracii, vzhledem k tomu, že se zas až tak často nepotkáváme,“ míní zastupitel koaliční KDU-ČSL Tomáš Pléha.

Taková hodnocení nezaznívají jen z opozice nebo od koaličních partnerů, ale i přímo z řad sociálních demokratů. „Nazval bych ho politickým despotou. Nesnese jiný názor a prosadí si, co chce,“ tvrdí Josef Bašný, který letos krátce dělal předsedu místní organizace ČSSD, byl však odvolán. Jeho slova potvrzuje i další člen boskovické ČSSD, který se byl ochoten pod podmínkou anonymity vyjádřit k roli Milana Kolínského v boskovické politice. „Je to rozhodně významný hráč. Než se odstěhoval z Boskovic, pohyboval se na radnici velmi často,“ uvedl s tím, že úředníci jen čekali u oken, než Milan Kolínský odjede, starostka si je pozve a začne jim říkat, co dělají špatně a musí předělat. K tvrzením o tom, zda je šedá eminence nebo despota, se radní Kolínský nechtěl vyjadřovat.

### Do zastupitelstva z pozice náhradníka

I bez těchto prohlášení si však člověk zajímající se o politiku mohl všimnout aktivity končícího radního. Na jednání zastupitelstva, kde většina koalice při připomínkách opozice mlčí, odpovídá kromě starostky často právě její stranický kolega Milan Kolínský. Ani na jednom jednání nechyběl, z dvaceti schůzí zastupitelů se jen na pěti z nich v diskuzi nevyjádřil, po starostce je tak z ČSSD vůbec nejvýřečnější. Čili je dokonce aktivnější než úřadující místostarosta Petr Malach. Kolínský také z pozice předsedy zastupitelského klubu sociálních demokratů starostku žádá o přerušení jednání zastupitelů na poradu klubu, což však obvykle znamená, že se radí celá koalice.

V předcházejícím volebním období v letech 2010 až 2014 byla ČSSD v opozici a Kolínský si jako její předseda připravoval půdu k tomu, aby stranu dovedl na radnici a získal pro ni nejvyšší posty. Do zastupitelstva se přitom v roce 2010 nakonec dostal jen díky rezignaci spolustraníka Jaroslava Oldřicha. „Chtěl jsem se věnovat novinám, a tak být nezávislý. S panem Kolínským to nemělo nic společného,“ uvedl přispěvatel novin Zrcadlo Blanenska a Boskovicka k důvodům svého rozhodnutí, které učinil pár měsíců po volbách.

Na post lídra do voleb v roce 2014 se ale Milan Kolínský nepostavil, z pozice dvojky kryl záda Haně Nedomové. Možná proto, že už měl za sebou jeden neúspěch v komunálních volbách v roce 1998. Tehdy vedl společnou kandidátku KSČM a Strany demokratického socialismu (SDS), skončil ale až jako čtvrtý náhradník. Podle svých slov v roce 2014 nechtěl do čela. Kolínský jako výrazná tvář strany neobsadil ani post druhého místostarosty.

Po minulých volbách se navíc stáhl i z pozice předsedy místní ČSSD, ve které byl od roku 2008. Vystřídala ho Hana Nedomová jako starostka města, nikdo jiný se proti ní nepostavil a vydržela v této pozici až do počátku letošního roku, kdy ji nakrátko vystřídal už zmíněný Josef Bašný a následně post předsedy sociálních demokratů převzal místostarosta Boskovic Petr Malach. „Milan Kolínský je jen členem výboru z pozice předsedy zastupitelského klubu,“ sdělil k postavení radního v rámci boskovické buňky ČSSD.

### Vyjednával o koupi Dvořáčkova mlýna

Aktivita radního Milana Kolínského byla velmi viditelná zejména kolem výkupu Dvořáčkova mlýna v Červené zahradě, kdy se účastnil vyjednávání vedle starostky a radního za hnutí ANO Pavla Schwarzera, na rozdíl od místostarosty Petra Malacha, který má ve své gesci sport, tedy téma související s Červenou zahradou. [Po anonymním trestním oznámení](http://www.ohlasy.info/clanky/2016/01/cervenka-trestni-oznameni.html) na vysokou cenu, za kterou město mlýn koupilo, se však z těchto vyjednávání oficiálně stáhl.

Kolem Dvořáčkova mlýna však hrál roli ještě v jedné další věci. Podal podnět ke krajskému soudu v Brně na opozičního zastupitele Jiřího Pevného, který zároveň jako znalec oceňoval zmíněný mlýn a k němu náležící pozemky. Pevný těsně před koupí prohlásil, že tam může být problém s podložím „kvůli bažině“, o níž ovšem sám v posudku nehovořil. „Upozornil jsem kolegy, že je tady zákon o soudních znalcích a že on se podle mého názoru dopouští toho, že ho porušuje,“ sdělil tehdy Milan Kolínský [v rozhovoru pro Ohlasy](http://www.ohlasy.info/clanky/2016/03/rozhovor-kolinsky.html).

Soud dal Pevnému pokutu, nicméně jen za to, že neřekl zadavateli, tedy městu, že může být ve střetu zájmů, když je zároveň zastupitelem. „Zákon je opravdu takto nastavený, i když můžu říct, že to v tomto případě nemá logiku. Zadavatel mě znal a ví, že jsem zastupitel. Dohodli se na mně prodávající i kupující, já jsem si u nich nevymodlil, že ten posudek chci dělat,“ vysvětloval [v rozhovoru](http://www.ohlasy.info/clanky/2016/03/rozhovor-pevny.html) Pevný s tím, že samotný posudek soud nezkoumal a slova o bažině byla míněna v nadsázce.

### Neúspěch se stavbou haly

Milan Kolínský hrál důležitou roli i při přípravě větších investičních akcí. Loni na podzim na setkání u kulatých stolů vytáhli společně se stranickým kolegou Oldřichem Grulichem a Hanou Nedomovou svými hlasy Centrum polytechnické výchovy na „čtvrtou nejvyšší prioritu občanů“. Za pár měsíců v prosinci zažil naopak neúspěch kvůli jiné investici, když koalice neprohlasovala vybudování sportovní haly v jedné z navrhovaných variant.

Koaliční strany si tehdy prostřednictvím radního sice vzaly po vleklé diskuzi před hlasováním pauzu na poradu, nicméně ještě před jejím ukončením z ní předčasně odešel právě Kolínský s Oldřichem Grulichem a starostkou Hanou Nedomovou, zatímco ostatní koaliční zastupitelé se stále bavili. Hlasy lidovců, hnutí ANO i radního Vladimíra Farského byl nakonec [schválen návrh opozice na stažení bodu z programu](http://www.ohlasy.info/clanky/2017/12/zastupitelstvo.html), což Kolínský radním následně vyčetl.

„Nešlo o nic jiného než rozhodnout, zda bude sportovní hala u ZŠ Sušilova, nebo na pozemcích s bývalým Dvořáčkovým mlýnem, nebo na pozemku bývalého lihovaru. Toto rozhodnutí mělo být prvním krokem očekávaným zejména ze strany sportovní veřejnosti. Nestalo se tak díky návrhu ke stažení materiálu a nejednotnému názoru koaličních partnerů,“ prohlásil na radě.

Na jednání rady však alespoň částečně uspěl s tím, že se město začalo zabývat možností vybudování nafukovací haly na Sušilově. Tento návrh chtěl předložit už na schůzi zastupitelů, nakonec se o něm vůbec nehlasovalo. Jeho případné zamítnutí zastupiteli by totiž zablokovalo možnost zahájit přípravu nafukovací haly jen přes rozhodnutí rady, jak se také stalo.

### Zmizí ostrý boj s pravicí?

Odchod Milana Kolínského z politiky může znamenat ještě jednu věc, než jen konec výrazné figury. Už před volbami v roce 2010 se mezi ČSSD a boskovickou pravicí vykopaly hluboké příkopy. Změnu směřování ČSSD asi nejlépe dokumentuje to, že strana tehdy obměnila všechny své zastupitele. Sociální demokraté vedení Pavlem Grenarem a právě Milanem Kolínským sice volby vyhráli, ale skončili v opozici. Hloubení příkopů tak pokračovalo a o čtyři roky později už se vymezovací strategie vyplatila natolik, že se stali hlavní vládnoucí politickou silou ve městě. Jen na pozici lídra Pavla Grenara nahradila Hana Nedomová.

A jak to bude po letošních komunálních volbách? Odchod Milana Kolínského z politiky by mohl znamenat, že příkopy budou alespoň zčásti zasypány. V rozhovoru pro Ohlasy to zmínil i Pavel Vlach z TOP 09, který připustil spolupráci s ČSSD s podmínkou výměny jednoho člena zastupitelstva. Není těžké uhodnout, že tím myslel právě Milana Kolínského. Muže, který byl v Boskovicích hlavním architektem konfrontační politiky levice vůči pravici.
