---
title: Boskovické strany připravují kandidátky do komunálních voleb
perex: Do komunálních voleb zbývají tři měsíce. Boskovické strany připravují program, kampaň a také kandidátky, které musejí odevzdat do konce července.
cover-photo: https://i.imgur.com/WeAj2ACl.jpg
author: Tomáš Trumpeš
category: zpravodajství
---

*Do komunálních voleb zbývají tři měsíce. Boskovické strany připravují program, kampaň a také kandidátky, které musejí odevzdat do konce července. Zatím to vypadá, že kandidátek bude určitě víc než [v roce 2014](https://www.volby.cz/pls/kv2014/kv1111?xjazyk=CZ&xid=1&xdz=2&xnumnuts=6201&xobec=581372&xstat=0&xvyber=0), ačkoliv některé projekty jsou zatím nejasné. Naopak se už vyjasňují jména lídrů.*

{% photo src="https://i.imgur.com/WeAj2AC.jpg" author="Tomáš Znamenáček" %}

## ČSSD

Před největší výzvou bude na podzim ve volbách stát boskovická ČSSD. V roce 2014 vyhrála s 26,6 procenty hlasů opravdu drtivě a získala dvojnásobek zastupitelů, co v pořadí druzí lidovci. Strana obhajuje nejen vysoký počet 8 mandátů a post starostky, ale také post neuvolněného místostarosty, který zastává současný předseda místní organizace [Petr Malach](http://www.ohlasy.info/clanky/2016/02/rozhovor-petr-malach.html). 

Jako lídryně se do čela kandidátky znovu postaví současná starostka [Hana Nedomová](http://www.ohlasy.info/clanky/2015/02/rozhovor-hana-nedomova.html). Další místa na kandidátce obsadí Karel Ošlejšek, Petr Malach, Marek Ležák a Martin Budiš.

## ANO

S většími ambicemi může jít do voleb také hnutí ANO, které v Boskovicích [vyhrálo vloni parlamentní volby](https://www.volby.cz/pls/ps2017/ps311?xjazyk=CZ&xkraj=11&xobec=581372&xvyber=6201), a to se značným náskokem před ODS a SPD. Před čtyřmi lety skončilo v komunálních volbách jako nováček v Boskovicích třetí s 13 procenty hlasů, což znamenalo zisk 3 zastupitelských mandátů. Posty v zastupitelstvu ovšem získali samí nečlenové hnutí. 

Po volbách došlo ve vedení boskovické buňky ke změnám a do čela se dostal mladý politik [Lukáš Holík](http://www.ohlasy.info/clanky/2015/04/rozhovor-lukas-holik.html). Ten také letos povede ANO jako lídr do podzimního klání. Pořadí na prvních místech kandidátky hnutí zatím zveřejňovat nechce, podle Lukáše Holíka by se tam ale měla objevit i nová jména – Petr Axman, Pavel Šafář nebo Daniel Ježek. A také stávající zastupitelé [Pavel Schwarzer](http://www.ohlasy.info/clanky/2016/05/rozhovor-schwarzer.html) a [Martina Přichystalová](http://www.ohlasy.info/clanky/2018/03/rozhovor-prichystalova.html).

## KDU-ČSL

Druhé místo v minulých volbách se 14,5 procenty, 4 zastupitelské mandáty a místostarostenský post, který zastávají opravdu dlouhodobě – to vše budou obhajovat boskovičtí lidovci. Ty vedla do voleb od roku 2002 vždy Jaromíra Vítková, která se však v roce 2016 stala senátorkou. Pozici lídra měl pro letošní volby nejprve zastávat [Michal Knödl](http://www.ohlasy.info/clanky/2017/01/rozhovor-knodl.html), který je předsedou místní lidovecké organizace. Nakonec však v červnu z pozice lídra odstoupil a KDU-ČSL postavila do čela kandidátní listiny současnou místostarostku a bývalou ředitelku muzea [Dagmar Hamalovou](http://www.ohlasy.info/clanky/2018/05/rozhovor-hamalova.html). Na kandidátce ji budou následovat právě Michal Knödl, dále Tomáš Pléha, Barbora Palánová a Jaromíra Vítková.

## ODS

Komunální volby před čtyřmi lety skončily pro boskovickou ODS propadem. Strana vedená Františkem Siverou získala jen 11 procent hlasů a 3 mandáty, což znamenalo, že po mnoha letech dominantního postavení ve městě skončila v opozici. O návrat na výsluní se chce letos pokusit na čele s bývalým starostou [Jaroslavem Dohnálkem](http://www.ohlasy.info/clanky/2015/02/rozhovor-jaroslav-dohnalek.html). Ten město vedl již dvě období, a to v letech 2006–2014. Na dalších místech ho budou následovat stávající zastupitelé [Vladimír Ochmanský](http://www.ohlasy.info/clanky/2017/01/rozhovor-ochmansky.html) a Miroslav Klíma, za nimi Karel Tlamka a Jan Machač.

## Volba pro Boskovice s podporou TOP 09

Kandidátku čistě pod stranickou hlavičkou letos nebude stavět boskovická TOP 09. Na prvních třech místech uskupení nazvaného Volba pro Boskovice s podporou TOP 09 se ovšem objeví stávající tři zastupitelé za tuto stranu – na prvním místě [Pavel Vlach](http://www.ohlasy.info/clanky/2017/04/rozhovor-vlach.html) a dále Dominik Božek a Petr Fiala. První trojka je tedy stejná jako v roce 2014. Následovat je tentokrát budou Michaela Žejšková a František Učeň. V minulých volbách obdržela TOP 09 10,5 procent hlasů, což jí vyneslo právě tři zastupitelské mandáty a čtyřletý pobyt v opozici.

## KSČM

Tři mandáty budou obhajovat také boskovičtí komunisté, kteří v roce 2014 získali mírně přes 10 procent hlasů. Do letošních voleb je opět povede [Vladimír Farský](http://www.ohlasy.info/clanky/2015/05/rozhovor-farsky.html) a následovat by ho měli stávající zastupitelé Ladislav Topínka a Josef Opatřil, ačkoliv ten ještě nedávno tvrdil, že už kandidovat nechce. Ani u komunistů se tedy na prvních třech místech oproti volbám před čtyřmi roky nic nezmění.

## STAN a Sportovci Boskovice

Kandidátku opět postaví také boskovičtí Sportovci. Tentokrát už nebudou spolupracovat s Evropskými demokraty, ale propojí se s parlamentní stranou Starostové a nezávislí (STAN). Do voleb tedy půjdou pod názvem STAN a Sportovci Boskovice. V minulých volbách Sportovci získali něco málo přes 10 procent hlasů a tři mandáty, společně s pravicovými stranami skončili v opozici. Kandidátní listinu pro letošní volby ještě nemají schválenou, ale kandidovat budou znovu všichni tři stávající zastupitelé: Radek Mazáč, Jiří Pevný i František Jimramovský. Další jména ani pořadí kandidátů zveřejněna zatím nebyla, předpokládá se, že funkce lídra se opět ujme [Radek Mazáč](http://www.ohlasy.info/clanky/2017/12/rozhovor-mazac.html).

## Boskováci

Pod novým názvem jdou letos do voleb boskovičtí Zelení, opět ve spojení s občanským sdružením Za udržitelný život ve městě Boskovice. Kandidátku nazvanou prostě Boskováci povede jako lídr Michal Staněk. Před čtyřmi a ani před osmi lety se uskupení pod značkou Sdružení Strany zelených a nezávislých kandidátů pod jeho vedením nepodařilo překročit nutnou pětiprocentní klauzuli a do zastupitelstva se dostat. Nyní se o to tedy pokusí do třetice, ovšem jako Boskováci.

## Piráti

Kandidaturu v komunálních volbách už definitivně potvrdili také boskovičtí Piráti. Jako lídr je povede Radek Šamšula, následovat ho bude iniciátorka boskovického pirátského hnutí [Kristýna Znamenáčková](http://www.ohlasy.info/clanky/2018/04/rozhovor-znamenackova.html). Na dalších místech se objeví Vojtěch Sedlák a Dana Hrubá.
V komunálních volbách budou sice v Boskovicích Piráti kandidovat poprvé, ale mají zde za sebou velmi slušný úspěch v loňských sněmovních volbách, kdy získali v Boskovicích více než 10 procent hlasů. Tedy jen o něco málo než ODS, takřka stejně jako ČSSD a více než lidovci.

## Sdružení nestraníků

Vznik kandidátky Sdružení nestraníků potvrdil Vladimír Jakubec. Další jména zatím prozradit nechtěl, protože konkrétní podobu kandidátní listiny ještě neschválili. Sám se pravděpodobně ujme pozice lídra. V minulých volbách sdružení nekandidovalo, v roce 2010 získalo necelá 3 procenta a do zastupitelstva se nedostalo. V roce 2006 potřebných 5 procent překročilo a [Vladimír Jakubec](http://www.ohlasy.info/clanky/2016/06/rozhovor-jakubec.html) jako jediný mandát získal.

## Další kandidátky?

Už z dosavadního přehledu potvrzených kandidátek je zřejmé, že počet politických subjektů usilujících o to, aby zasedly v boskovickém zastupitelstvu, se oproti volbám v roce 2014 zvýší. Před čtyřmi lety totiž kandidovalo jen osm uskupení. V roce 2010 jich bylo jedenáct a v roce 2006 devět. 

V loňských volbách do poslanecké sněmovny byla v Boskovicích úspěšná i SPD, která skončila dokonce na třetím místě. Jestli bude stavět kandidátku do voleb komunálních, není stále jasné. Přes opakované dotazy nám asistentka poslance a krajského šéfa strany Jana Hrnčíře Petra Svedíková Vávrová zatím pouze sdělila, že o obsazení kandidátky do komunálních voleb v Boskovicích strana intenzivně jedná.

Podle informací Ohlasů se o vzniku další kandidátky jedná také okolo Jaroslava Oldřicha, který před časem opustil řady ČSSD. Jestli kandidátku skutečně sestaví a voleb se zúčastní, však nakonec odmítl potvrdit. Podobně se spekuluje i o nové pravicové kandidátce, kterou mají iniciovat někteří bývalí členové ODS. Ani toto potvrzení se nám získat nepodařilo.

Úplnou jistotu toho, kolik politických subjektů se do volebního klání v letošních komunálních volbách zapojí, budeme mít až na začátku srpna. Kandidátní listiny se totiž musí registrovat do konce července, po splnění dalších náležitostí pak budou zveřejněny.
