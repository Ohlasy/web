---
title: Jak to vidí opozice
cover-photo: https://i.imgur.com/PH68rRwl.jpg
author: Tomáš Trumpeš
category: ankety
tags: politika
---

*Vedle rubriky novinek Z radnice dáváme prostor také boskovické opozici, aby se vyjádřila k aktuálním otázkám, které vedení města řešilo či řeší. Odpovídají zástupci ODS, TOP 09 a sdružení Sportovci pro Boskovice.*

{% photo src="https://i.imgur.com/PH68rRw.jpg" caption="Práce na Dukelské ulici" author="Marek Osouch" %}

**Podporujete nákup nemovitostí v Červené zahradě, jak je nyní dojednáván – tedy [pozemek po bývalém lihovaru i pozemek s hotelem Velen](http://www.ohlasy.info/clanky/2018/03/velen-prodej.html) za cca 30 milionů korun?**

JAROSLAV DOHNÁLEK (ODS): Ano, podporuji nákup těchto ploch. Jsou to jedny z mála rozvojových ploch v Červené zahradě. K ceně či jiným případným podmínkám obchodu se nemohu vyjadřovat, protože je neznám.

PAVEL VLACH (TOP 09): Za mne ano.

RADEK MAZÁČ (SPORTOVCI): Jsme pro výkup pozemku. Je však potřeba nadále jednat o ceně a podmínkách, včetně realizace několika kroků jako je geologický průzkum atd.

**Mělo by o takové investici rozhodnout až nové zastupitelstvo, nebo by vám nevadilo, kdyby toto rozhodnutí přijali ještě stávající zastupitelé těsně před volbami?**

JAROSLAV DOHNÁLEK (ODS): Ano, o takovéto investici by mělo rozhodovat zastupitelstvo, které vzejde z podzimních komunálních voleb.

PAVEL VLACH (TOP 09): Je to jedno.

RADEK MAZÁČ (SPORTOVCI): Nové zastupitelstvo.

**Zastupitelstvo ve shodě napříč politickým spektrem souhlasilo se záměrem změny v územním plánu u pozemku po lihovaru, aby ho bylo možné využít také k drobným komerčním účelům, nikoli pouze ke sportu. Můžete vysvětlit svůj postoj k tomuto kroku?**

JAROSLAV DOHNÁLEK (ODS): Ano, mohu. Je to logický návrat k tomu, jak vypadal územní plán před jeho nesystémovou, politicky motivovanou změnou. Návrat k původnímu je výhodnější i pro město jako potenciálního kupce.

PAVEL VLACH (TOP 09): Netuším, o čem je řeč.

RADEK MAZÁČ (SPORTOVCI): V případě koupě pozemku se tak pro město otvírá prostor pro širší využití.

**Město letos navýšilo původně schválené dotace do sportu i na kulturní a volnočasové aktivity. Měla by se do budoucna tato částka navýšit trvale?**

JAROSLAV DOHNÁLEK (ODS): To záleží na možnostech a proporcích rozpočtu. Principiálně, pokud to umožní rozpočet, proč ne. Nesouhlasím ale s nesystémovým a účelovým navyšováním, tak jak se to stalo na nedávném zasedání zastupitelstva.

PAVEL VLACH (TOP 09): Ano.

RADEK MAZÁČ (SPORTOVCI): Ano.

**Skauti by rádi postavili Skautský dům a [přišli s návrhem](http://www.ohlasy.info/clanky/2018/02/rozhovor-skauti.html), aby jim město věnovalo jeden z pozemků v proluce na Bílkově ulici a dům by zde sami postavili. Jeví se vám to jako dobrý a reálný nápad?**

JAROSLAV DOHNÁLEK (ODS): Nápad je to zajímavý. Nepovažuji, ale projekt zastavění zmiňované proluky městem – jako investorem – za realizovatelný v nějakém reálném časovém horizontu.

PAVEL VLACH (TOP 09): Jsem pro. Vyřeší se tak minimálně dva problémy současně.

RADEK MAZÁČ (SPORTOVCI): Preferujeme jiný způsob. Město může určitě nabídnout skautům jinou vhodnou nemovitost.

**Jak se vám líbí [záměr vyzdobit fasádu trafostanice](http://www.ohlasy.info/clanky/2018/05/vyzdoba-trafa.html) za finančním úřadem street-artem?**

JAROSLAV DOHNÁLEK (ODS): Líbí.

PAVEL VLACH (TOP 09): Ať mají mladí šanci se projevit.

RADEK MAZÁČ (SPORTOVCI): Dáváme přednost klasické podobě nemovitosti (fasády) ve středu města před výzdobou street-artem. 

**Jak hodnotíte projekt na výstavbu [obytného souboru za nemocnicí](http://www.boskovice.cz/urbanisticka-studie-obytneho-souboru-za-nemocnici/d-29907)?**

JAROSLAV DOHNÁLEK (ODS): Neumím vyhodnotit či ohodnotit. Nevím, jak je, dle studie, prostor navržen, nevím o tom, že by se studie na zasedání zastupitelstva probírala. 

PAVEL VLACH (TOP 09): Neznám.

RADEK MAZÁČ (SPORTOVCI): Tuto studii hodnotíme jako zdařilou. Budeme ji podporovat.

**Zvládlo podle vás vedení města v rámci svých možností dobře situaci spojenou s rekonstrukcí Dukelské ulice?**

JAROSLAV DOHNÁLEK (ODS): Dle mého dobře nezvládlo.

PAVEL VLACH (TOP 09): S ohledem na zvolenou technologii (jsem asi jeden z mála, kdo si to nastudoval a šel se tam několikrát podívat) je těžké firmu kritizovat – mohla sice nějaký čas ušetřit, ale podle mne tak dva týdny. Takže – nebylo v jejich silách to zásadně ovlivnit. Snad jen – dělat obstrukce a kanál by nebyl. Ale je to řešení?

RADEK MAZÁČ (SPORTOVCI): Určitě ne. Velkým nedostatkem byla informovanost občanů o připravované akci. Rovněž selhala realizace a organizace opatření vyplývající z rekonstrukce Dukelské ulice.
