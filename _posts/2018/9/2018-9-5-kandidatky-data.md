---
title: "Boskovické kandidátky z pohledu věku, zastoupení žen a vzdělání"
perex: V komunálních volbách kandiduje 10 politických uskupení, 270 lidí. Jaké jsou jednotlivé týmy z hlediska věku, jaké mají zastoupení žen a jaké je formální vzdělání kandidátů?
cover-photo: http://i.ohlasy.info/vu1ewdp.png
author: Tomáš Trumpeš
category: zpravodajství
tags: politika volby2018
---

*V komunálních volbách kandiduje do boskovického zastupitelstva celkem 10 politických uskupení. To je celkem 270 lidí. Každou ze sedmadvacetičlenných kandidátek můžeme podrobit různému typu zkoumání, nás zajímaly tři pohledy – jaké jsou jednotlivé týmy z hlediska věku, jaké mají zastoupení žen a jaké je formální vzdělání kandidátů.*

{% photo src="http://i.ohlasy.info/iJ0UEkc.png" author="Tomáš Znamenáček" %}

Nejprve obecně – průměrný věk všech boskovických kandidátů je necelých 50 let. A přesně 50 let je průměrný věk lídrů, což je takřka přesně stejně jako ve volbách před čtyřmi lety. V průměru nejstarší kandidátku mají komunisté – a to 66 let. Následují Boskováci a ODS. Nejnižší průměr drží Piráti, neboť průměrnému boskovickému pirátovi je 35,5 roku. Mladou kandidátku má v průměru i hnutí ANO.

Zajímavé je samozřejmě zúžit tento pohled na lídry stran a na čela kandidátek. U lídrů přináší opět mladou krev především Piráti a ANO – Radku Šamšulovi je 30, Lukáši Holíkovi 32 let. Nejstaršího lídra má Sdružení nestraníků – Vladimíru Jakubcovi je 66 let. Následuje Pavel Vlach, kterému je 63 roků. 

Také průměrný věk v první pětce kandidátů mají nejníže Piráti – necelých 32 let. Druhou nejmladší sestavu na čele kandidátky ovšem už nenabízí ANO, ale lidovci – průměr činí něco přes 41 let. Nejstarší čelo kandidátky mají Boskováci (necelých 59 let) a ODS (necelých 54 let).

Kdyby nás zajímalo, jak je vedení jednotlivých kandidátek věkově pestré, vyšli by pravděpodobně vítězně Sportovci – ti mají na prvních třech místech jednoho čtyřicátníka, jednoho dvacátníka a jednoho šedesátníka.

Kdo přináší nejvíce mladších uchazečů o politické angažmá, prozradí i následující pořadí stran podle počtu kandidátů do 40 let: Piráti – 18, ANO – 15, KDU-ČSL – 14, TOP 09 – 9, Sdružení nestraníků – 8, Sportovci – 6, ČSSD – 5, ODS – 4, KSČM – 2, Boskováci – 2. Jak je vidět, z takzvaných tradičních stran se v Boskovicích daří generační obměna pouze lidovcům.

Pro srovnání – v roce 2014 jsme si zvolili zastupitelstvo s věkovým průměrem necelých 53 let. Neusedl v něm nikdo pod 30 let a jediný třicátník Petr Malach z ČSSD.

Jednotlivé strany můžeme také charakterizovat tím, jaké věkové skupiny jsou u nich nejzastoupenější. Boskovické hnutí ANO je z tohoto pohledu jednoznačně hnutím třicátníků. Stejně je na tom ale právě KDU-ČSL, kde třicátníci jednoznačně převažují. Ještě o něco níže jsou Piráti – strana dvacátníků a třicátníků. ČSSD je oproti tomu stranou padesátníků a šedesátníků. ODS stranou padesátníků a TOP 09 čtyřicátníků a padesátníků. Sportovci jsou převážně čtyřicátníci, komunisté šedesátníci a výše, nejvíce šedesátníků tvoří také kandidátku uskupení Boskováci. Sdružení nestraníků má ve svých řadách rovněž nejvíce šedesátníků a také čtyřicátníků.

Komunisté mají na kandidátce dokonce 7 osmdesátníků, kandidáty s takto vysokým věkem najdeme už jen 2 ve Sdružení nestraníků. Zajímavé může být také to, že ODS nemá ve svých řadách ani jednoho třicátníka. Po mladých kandidátech, kterým je okolo dvaceti, následuje kandidát, kterému je přes čtyřicet. To je více než dvacetiletá přetržka – ODS tedy vypadla celá jedna generace.

{% photo src="http://i.ohlasy.info/oTMfZ0P.png" author="Tomáš Znamenáček" %}

### Ženy na kandidátkách

Celkový počet žen mezi kandidujícími je v Boskovicích něco málo přes čtvrtinu. Mezi kandidáty v první pětce je to ale už jen 22 procent a v prvních trojkách jsou jen 4 ženy ze 30 míst – tedy 13,3 procenta.

Lídryně máme dvě – Hanu Nedomovou z ČSSD a Dagmar Hamalovou z KDU-ČSL. Až na 10. místě mají první ženu komunisté, až na 8. místě ODS a Sportovci.

Největší počet žen na kandidátce mají Piráti – 13. Druhá je KDU s 10 ženami na kandidátce. Nejméně žen mají Sportovci – 3. Na druhém místě je s pouhými 4 ženami na kandidátce ODS, třetí jsou s 5 ženami Boskováci.

Ve stávajícím zastupitelstvu je 6 žen. Kdyby jednotlivé strany získaly stejný počet mandátů a neskákalo se, klesl by jejich počet na 5. Zajímavé je, že nyní nemáme v Boskovicích ani jednu opoziční zastupitelku, ale soudě podle kandidátních listin to stávající opoziční strany nijak nemrzí.

### Formální vzdělání

Jak ošidné je důvěřovat formálnímu vzdělání politiků jsme si docela před nedávnem ověřili u hned několika členů vlády. Přesto se s vědomím této zvýšené opatrnosti můžeme podívat také na to, kdo nabízí nejvíce kandidátů s vysokoškolským titulem. A to jsou shodně ANO, Piráti a KDU-ČSL. Pokud bychom započetli i diplomované specialisty z vyšších odborných škol, potvrdí se nám právě uvedené pořadí: ANO, Piráti a KDU-ČSL.
