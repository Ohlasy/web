---
title: Gianniho kulturní výběr na září
cover-photo: https://i.ohlasy.info/1NglPps.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/1NglPps.jpg" caption="Sestry Havelkovy" author="Atelier Seidel" %}

### Pátek za rohem

*Kafe za rohem, 7. září 17:00*

Folkově laděný podvečer nás čeká v pátek 7. září v boskovické židovské čtvrti před Kafe za rohem. Vystoupí zde brněnský písničkář Aleš Jiroušek a dvě místní kapely: dívčí food-folkové trio Veka a spíše poprockově znějící kapela Od ucha k uchu.

### Roman Pokorný Trio

*Sál ZUŠ Letovice, 8. září 19:30*

Skladby Duka Ellingtona v originálním aranžmá Romana Pokorného budeme mít možnost vyslechnout v sobotu 8. září v sále ZUŠ v Letovicích. Trio kytaristy Romana Pokorného doplní Miloš Dvořáček na bicí a newyorský hráč na hammondky Brian Charette.

### XXVI. Hrnčířský Jarmark

*Náměstí krále Jiřího Kunštát, 14.–16. září*

Již 26. ročník Hrnčířského jarmarku v Kunštátě se koná v letošní třetí zářijový víkend, to je úctyhodná tradice, která se dá svým trváním srovnávat například s boskovickým Festivalem pro židovskou čtvrť nebo tasovskou Besedou u bigbítu. Ve dnech jarmarku se náměstí Krále Jiřího změní v otevřené hlediště i jeviště, jeho plochu zaujmou stánky s keramickým zbožím. To vše po celý víkend doplňuje bohatý kulturní program, během něhož letos vystoupí například Mirek Kemel s kapelou, Jaroslav Uhlíř s kapelou, minus123minut nebo Poletíme?

### Sestry Havelkovy & orchestr

*Sokolovna Boskovice, 15. září 19:00*

Vokální trio Sestry Havelkovy vzniklo osamostatněním dámské vokální sekce Originálního pražského synkopického orchestru a věnuje se především autentické interpretaci českých, amerických a německých písní z 30. let 20. století. Koncert, který se v rámci oslav 100 let od vzniku Československé republiky bude konat na boskovické sokolovně, bude navíc doplněn módní přehlídkou, k vidění bude například originální oblek Svatopluka Beneše, oblečení Adiny Mandlové, šátek Oldřicha Nového, šaty Olgy Scheinpflugové a Nataši Gollové a mnoho dalších modelů.

### Chris Bergson

*Zámecký skleník Boskovice, 19. září 19:00*

V rámci prvního koncertu cyklu Jazz and Blues Boskovice 2018/19 se v boskovickém zámeckém skleníku představí newyorský kytarista a zpěvák Chris Bergson. Na serveru AllMusic byl tento muzikant označen za jednoho z nejinvenčnějších skladatelů v historii moderního blues, jeho hudba je originální směsí blues, dřevní roots music a soulu. Chris Bergson v minulosti vystupoval na stejných pódiích jako například B.B. King, Etta James nebo Norah Jones, na boskovickém koncertě jej doprovodí kontrabasista a baskytarista Lukáš Kytnar a bubeník a perkusionista Tomáš Hobzek.

### Židé v gulagu

*Židovský obecní dům Boskovice, od 21. září*

Výstava Židé v gulagu navazuje na úspěšnou putovní výstavu Čechoslováci v gulagu autorské dvojice Adama Hradilka a Jana Dvořáka. Na začátku druhé světové války hledaly statisíce uprchlíků z nacisty okupovaných zemí Evropy útočiště v mnoha státech světa, na výstavě bude představen dosavadní průběh výzkumu založený na rozhovorech s pamětníky a nově objevených dokumentech z archivů Lidového komisariátu vnitra SSSR. Výstava se koná od 21. září do 16. listopadu, v pátek 16. listopadu v 16 hodin proběhne beseda s autory výstavy.

### Martin Krajíček Trio

*Synagoga maior Boskovice, 25. září 19:00*

Boskovický mandolinista Martin Krajíček patří bezpochyby k nejlepším mandolinistům v České republice, svými netradičními přístupy posouvá možnosti využití tohoto nástroje v oblasti lidové hudby, klezmeru, bluegrassu, jazzu, popu i klasické hudby. Na prvním koncertě dalšího ročníku Kruhu přátel hudby spolu s kontrabasistou Jurajem Valenčíkem a houslistou Jurajem Stierankou představí skladby brazilského stylu choro, variace na slovenský a moravský folklór a jazzové standardy.

### Rocky Horror Picture Show

*Turbína Boskovice, 27. září 20:00*

Pokud bychom měli vybrat jeden jediný film, který by naplňoval význam slova kultovní, byl by to nepochybně Rocky Horror Picture Show. Těžko hodnotit objektivní kvalitu něčeho, jako je parodický muzikál s hororovými prvky, jehož ústřední postavou je transvestita-mimozemšťan, který si pro své potěšení stvořil umělou bytost, titulního Rockyho. Jisté však je, že se tento snímek z roku 1975 stal klasikou tzv. půlnočních projekcí a svoje nadšené příznivce si získává dodnes. Letos byl společně s dalšími muzikály zařazen do výběru Projektu 100 a v rámci boskovického filmového klubu jej uvidíme netradičně v prostorách boskovické Turbíny.

### Jan Svoboda: Co je psáno…

*Galerie Otakara Kubína Boskovice, 29. září 15:00*

V sobotu 19. května v 15 hodin bude v Galerii Otakara Kubína v Boskovicích slavnostně zahájena výstava obrazů Jana Svobody. Tento malíř se po řadu let věnoval humorně a ve zkratce pojímaným figurám, předmětům a symbolům, poté nastal ústup spíše ke geometrickým tvarům, čárám, bodům a křivkám. Název výstavy Co je psáno… odkazuje k písmu, letrismu a vůbec nějaké formě sdělování. Úvodní slovo na vernisáži pronese sám autor, na akordeon zahraje Martin Obr. Výstava potrvá do neděle 21. října.
