---
title: "Hana Nedomová bude obhajovat post starostky. Lídry vybírají i další strany"
cover-photo: https://i.ohlasy.info/JtFGTgV.jpg
author: Marek Osouch
category: zpravodajství
tags: politika
---

*Strany už postupně volí své lídry do komunálních voleb. ČSSD znovu povede současná starostka Hana Nedomová. U jiných stran nejspíš dojde ke generačním obměnám.*

{% photo src="https://i.ohlasy.info/JtFGTgV.jpg" caption="Hana Nedomová, starostka Boskovic, bude v podzimních komunálních volbách obhajovat svůj post" author="Tomáš Znamenáček" %}

Komunální volby budou sice až na podzim, už teď ale politické strany a další uskupení postupně přemýšlí nad svými lídry. Vládnoucí ČSSD už rozhodla, že ji do voleb povede současná starostka Hana Nedomová. Pokusí se tak obhájit své křeslo. „Usilovala jsem už před stranickým výborem a jsem ráda, že mě následně členská schůze v tajné volbě zvolila lídrem a kandidátkou na starostku,“ sdělila.

Nad kandidaturou však přemýšlela delší dobu a podle svých slov si psala na papír plusy a minusy. „Můžu za sebe říci, že ty plusy nakonec převážily. Za největší úspěch považuji získání dotace na centrum polytechnické výchovy, jehož výstavba se překlopí i do příštího volebního období. Mám tak zájem stát u jeho dokončení. Jsou to však i další věci, které jsme zahájili teď ve čtvrtém roce volebního období,“ doplnila Hana Nedomová, která kandiduje pravidelně od roku 2002. Do zastupitelstva se  však probojovala až o osm let později.

Jasno o lídrovi mají už také boskovičtí komunisté. Chtějí, aby jejich kandidátku stejně jako před čtyřmi lety vedl současný radní, ale zároveň nestraník, Vladimír Farský. „Líbí se mi, že mám možnost se zásadním způsobem podílet na tvorbě jejich volebního programu, s kterým logicky souhlasím. Mám však i volné ruce v zásadních věcech rozhodovat podle svého nejlepšího vědomí a svědomí a nejsem nijak stranicky veden a vázán,“ uvedl. 

Zároveň ovšem sdělil, že komunisté nebyli jedinými, kteří ho oslovili s nabídkou, aby vedl zrovna jejich kandidátku. „Nemám rád výměnu kabátu podle aktuálních preferencí. Beru komunální politiku jako práci na společných věcech pro město, celostátní směřování subjektů se obcí zas až tak moc netýká,“ dodal. 

Vladimír Farský se pohybuje v boskovické politice už dlouho. Poprvé kandidoval v roce 1994, už tehdy za KSČM. A od té doby se do komunálních voleb zapojuje. Do zastupitelstva se poprvé dostal v roce 2002 a před čtyřmi roky dosáhl zatím na svůj nejvyšší post, člena rady města.  

### Nastane generační obměna?

Velké změny se dají očekávat u KDU-ČSL. Tu v minulosti pravidelně od roku 2002 vedla do voleb vždy současná senátorka a boskovická radní Jaromíra Vítková. Ta ale lídryní už nebude a o první místo na kandidátce nebude ve stranickém hlasování usilovat ani její stranická kolegyně a současná místostarostka Dagmar Hamalová. „Myslím si, že je v boskovické komunální politice potřeba dát prostor mladým,“ vysvětila Dagmar Hamalová. Na mysli tak měla boskovickou politikou zatím nepolíbeného předsedu boskovické organizace KDU-ČSL [Michala Knödla](http://www.ohlasy.info/clanky/2017/01/rozhovor-knodl.html). Páté místo na kandidátce před čtyřmi lety mu nestačilo na zisk mandátu v boskovickém zastupitelstvu. „Mohu potvrdit, že se budu jakožto předseda naší organizace ucházet o pozici lídra kandidátky,“ prohlásil čtyřiatřicetiletý Knödl.

Mladé nováčky na pozici lídrů nejspíš nasadí i další dvě strany boskovického zastupitelstva: TOP 09 a hnutí ANO. V prvním případě je totiž předsedou místní organizace třiatřicetiletý Petr Šafránek, ve druhém dvaatřicetiletý [Lukáš Holík](http://www.ohlasy.info/clanky/2015/04/rozhovor-lukas-holik.html). Ani jeden z nich dnes nesedí v zastupitelstvu. „Bývá pravidlem, že lídrem je předseda,“ sdělil Šafránek. Jasně se potom vyjádřil Lukáš Holík: „Budu kandidovat na lídra do komunálních voleb.“

Nové tváře u všech tří stran ale můžou doplatit na svou neznámost, a tak mohou zůstat před branou vstupu do zastupitelstva. Jaromíra Vítková se jako senátorka nechce vzdát svého přímého kontaktu s boskovickou politikou, a tak bude sama na podzim kandidovat. Preferenční hlasy pro ni tak můžou ve výsledku zamíchat pořadím a k podobné situaci může dojít také u TOP 09 nebo hnutí ANO. Ve druhém případě se minulý lídr ANO Luděk Řehoř právě kvůli preferenčním hlasům pro jiné kandidáty do zastupitelstva vůbec nedostal. Nováčci tak musí zapracovat na tom, aby je lidé znali a strany nebyly personálně spojeny jen se svými současnými zastupiteli: u TOP 09 tedy s Dominikem Božkem a Pavlem Vlachem.

### Ostřílené tváře jako jistota

Zbylé dvě strany v zastupitelstvu ale nejspíš vsadí na své ostřílené tváře. Občanští demokraté na Jaroslava Dohnálka a sdružení Sportovci pro Boskovice na Radka Mazáče. Jaroslav Dohnálek je pro ODS dvousečnou volbou. Jako nejdéle sloužící zastupitel má nejvíce zkušeností, osm let byl dokonce starostou, záleží ovšem na tom, jak budou voliči provoz města za jeho vedení hodnotit.

Jaroslav Dohnálek poprvé kandidoval už v roce 1994, stejně jako Vladimír Farský. Na rozdíl od Farského se ale dokázal do zastupitelstva probojovat, a to z 11. místa, tehdy v třiceti letech jako nestraník na kandidátce Strany podnikatelů, živnostníků a rolníků. O čtyři roky později byl úspěšný stále jako nestraník, tentokrát za společnou kandidátku nezávislých a České strany národně sociální. Od roku 2002 pak jako člen ODS pravidelně kandiduje za tuto stranu, přičemž ji jako lídr vedl v roce 2006 a 2010.

A chce ji vést i v roce 2018. „Ano, budu se ucházet o pozici lídra,“ potvrdil Dohnálek. Má tak ambici vrátit se do čela města. Před čtyřmi lety nechtěl, kandidátku tehdy vedl František Sivera, starosta Boskovic mezi roky 2002 až 2006. Ten se ale na rozdíl od Dohnálka do zastupitelstva vůbec nedostal.

Velmi výraznou osobností Sportovců je už zmíněný Radek Mazáč. „Jestli se budu ucházet o pozici lídra, se rozhodnu do začátku letních prázdnin,“ řekl. Kandidátku ale pravidelně vedl v posledních třech komunálních volbách, kdy Sportovci kandidovali. V roce 2002 se neúspěšně snažil dostat do zastupitelstva jako lídr kandidátky tehdejší ODA. Pozici jedničky si tak ze všech dosavadních a očekávaných lídrů zažil nejčastěji. 

### Strany mimo boskovické zastupitelstvo

Na komunální volby se připravují i strany, které v zastupitelstvu dnes nesedí. Jednou z nich je uskupení nezávislých a Zelených, které v roce 2010 a 2014 vedl neúspěšně Michal Staněk. „Jestli budu lídrem kandidátky, rozhodnou členské schůze,“ sdělil. V zastupitelstvu seděl Staněk jen mezi roky 2006 a 2010, kdy reprezentoval uskupení Nestraníci pro Moravu. Tuto kandidátku také vedl, ale do zastupitelstva se neprobojoval. Až díky rezignaci úspěšné kandidátky mohl usednout mezi zastupiteli.

Do zastupitelstva se chce pokusit znovu proniknout i Sdružení nestraníků spojené s věčným kritikem boskovické radnice [Vladimírem Jakubcem](http://www.ohlasy.info/clanky/2016/06/rozhovor-jakubec.html). Ten stejně jako Staněk seděl v zastupitelstvu jen v období 2006 až 2010, kdy se jako jediný za Sdružení nestraníků dostal do zastupitelstva. O čtyři roky později už ale úspěšný nebyl.

Ve volbách v roce 2014 se chystal zaútočit ve volbách z pozice lídra hnutí ANO, nakonec byl ale kvůli hádkám uvnitř hnutí vyškrtnut a posléze se někdejší místopředseda krajské organizace ANO s hnutím rozešel úplně. Před časem Ohlasům potvrdil, že Nestraníci kandidátku chtějí mít, ale že ji nechce vést. Dnes už ale couvá. „Byl jsem opakovaně navržený, je nás navržených víc, rozhodnu se,“ doplnil Jakubec.

V komunálním dění se ještě také může odrazit celostátní politika. Příkladem může být rok 2010. I když tehdy ve sněmovních volbách skončili Zemanovci se čtyřmi procenty mimo parlament, na podzim měli kandidátku i v Boskovicích – také bez úspěchu. Získat své zájemce o kandidaturu v komunálních volbách tak může Okamurova SPD nebo Piráti, kteří měli v Boskovicích relativně dost hlasů při sněmovních volbách, na rozdíl třeba od hnutí STAN. První z těchto stran na opakované dotazy Ohlasů neodpověděla. Piráti ale hlásí, že mají zájem o členství ve straně, a to i z Boskovic. „Jednáme s nimi i o případné kandidatuře v komunálních volbách,“ sdělil jihomoravský předseda Pirátů Róbert Čuma s tím, že bude mít podporu i případná snaha o založení místní buňky.
