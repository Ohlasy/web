---
title: "Život pod stromy: Modříny – individualisté něžní až do koruny"
perex: Už několik týdnů nosím z lesa chvojí z popadaných stromů po nedávné bouři. Prodírám se mezi zlámanými kmeny a bezradně hledím na vyvrácené kořeny. Potěšující je, že všude kolem roste mnoho malých stromečků.
cover-photo: https://i.imgur.com/Ygco0hSl.jpg
author: Martina Lukešová
category: seriály
serial: stromy
---

*Už několik týdnů nosím z lesa chvojí z popadaných stromů po nedávné bouři. Prodírám se mezi zlámanými kmeny a bezradně hledím na vyvrácené kořeny. Potěšující je, že všude kolem roste mnoho malých stromečků. I kdyby lidé nezasáhli, za několik let tu bude nový hustý smíšený les. Jen jeden padlý modřín jsem objevila mezi ležícími smrky v kopci nad Červenou zahradou.*

{% photo src="https://i.imgur.com/Zwx6KYl.jpg" author="Martina Lukešová" %}

Modříny si vytvořily mimořádnou schopnost obnovovat své jehlice, přiblížily se tak listnatým stromům. Proto modřín *opadavý*, *Larix decidua*. Pro svůj růst však modříny potřebují dostatek světla jako břízy, kterým se také podobají schopností přizpůsobovat se. Ačkoli jsou to stromy horské až vysokohorské (původně se vyskytovaly jen v Alpách a Karpatech), dobře rostou i v nižších polohách, kde jsou popisovány jako samostatný druh, modřín polský. Zvláštnost a jedinečnost modřínů se projevuje nejen v každoroční výměně jehlic, ale také v jejich dřevě, které je pevnější a odolnější, protože má vyšší obsah pryskyřice než dřevo smrků, jedlí i borovic. Tato pryskyřice se využívala k výrobě takzvaného benátského terpentýnu. Modříny jsou proto obecně vysoce ceněny jako lesnické a krajinotvorné dřeviny. 

### Je modřín modrý?

Na první pohled není na modřínu nic modrého. Jeho jméno vzniklo poměrně nedávno, asi tak v 15. století. Modřín nebyl ostatně ani v Čechách příliš znám. Na našem území rostl původně jen v podhůří Jeseníků. Srovnejme, co se píše ještě v roce 1596 v Mathioliho herbáři o modřínu: „U nás v Čechách nejvíce žlaby z něho dělají a do Prahy i jinam od Bruntálu, z hor pomezí moravského a slezského, je vozí.“ Do Čech byl modřín zaveden až koncem 18. století.  Slovo modřín bylo pravděpodobně zkráceno z polštiny převzatého pojmenování stromu s modrým dřevem.

Když se nechá modřínové dřevo delší dobu bez ošetření ležet, začne mírně modrat, zvláště pokud je napadené nějakou dřevokaznou houbou. Zcela jiné pojmenování získal modřín ve východoslovanských jazycích, a to *lístvennica*, *lístva*, *listá*, *lístverí* a podobně. Název je to průhledný. Jsme opět u opadavých jehlic, které jsou v tomto případě přirovnávány k listům.

### Modříny na Boskovicku

Vždy, když se dívám do kopců v okolí Boskovic, pohladí mě po duši, že jsou tu všude krásné lesy s mnoha druhy dřevin. A modříny jsou v nich zjara a na podzim tak jasně rozeznatelné, že bychom je mohli počítat. Jejich zlaté jehlice s přicházející zimou prozrazují původ našich lesů.

Často jsou vysázeny v řadách nebo ve skupinách tak pravidelných, že je zřejmé, že je vysázely ruce lesních dělníků. Daly by se takto vytvářet obrazce utajené pro běžné návštěvníky lesa, ale z výšky by na jaře z temné zeleně smrků najednou vystoupily. Zjara zářivě zelené, na podzim zlatavé. Jako tahy štětcem čínských a japonských kaligrafů by nám mohly připadat.

{% photo src="https://i.imgur.com/omQUEds.jpg" author="Tomáš Znamenáček" %}

Často jsem na pochybách, když vidím nádheru přírody, čistou bez lidského zásahu, a stejně tak mě uchvacuje krása tvořivosti člověka. Stejně jako se nám může zdát drsná divočina a přežití v ní, tak drsná je i lidská společnost. To, co vidím v moudrosti modřínů, je ukázka individuality v tom nejněžnějším provedení. Žádné pichlavé jehlice. Žádné ostré hrany. Modřín se nezdá být vyhraněný a jeho rašící větévky s načervenalými šišticemi (samičí květy) připomínají spíš plyš než nějaký projev jehličnatého stromu. Proto nás potěší mezi stromy v parcích a v sídlištní zelení. Ačkoli je to lesnická dřevina, může stejně jako borovice městské klima snášet. Potřebuje však prostor, dorůstá až padesáti metrů. Pro zahrady je vhodné použít nějaký jeho okrasný kultivar.

V Boskovicích jsou nejznámější modříny podél cesty k lázním od křižovatky na ulici Sušilova, na sídlišti podél ulice Komenská a sem tam na Hybešově ulici. Solitérně stojí modřín u sousoší svatých Cyrila a Metoděje před přejezdem a díky jeho zlatavému zbarvení upoutává naši pozornost na jinak poměrně hluché místo mezi hlavní světelnou křižovatkou a železnicí. Opět mně vyvstane na mysl, zda to byl záměr, nebo náhoda. 

### Modříny v Jihomoravském kraji

Jeden z nejzajímavějších a nejmohutnějších modřínů roste v CHKO Moravský kras mezi Habrůvkou a Olomučany. Je zajímavě roztrojen, a proto získal jméno Troják. Věk tohoto jediného památného modřínu v našem kraji se odhaduje přes dvě stě let. V okolní zeleni ho nemůžete přehlédnout, zdaleka ji převyšuje. A protože se mohou modříny dožívat půl tisíciletí, má ještě mnohé před sebou. 

Mohutný modřín najdeme v zámeckém parku ve Velkých Opatovicích a velice zajímavá je alej mohutných modřínů ve Valticích na Břeclavsku.

{% photo src="https://i.imgur.com/zmCtOhh.jpg" author="Martina Lukešová" %}

### Léčení a tradování

Z pryskyřice modřínů se vyráběla mast na revma, dnu, kožní infekce a na problémy s dýchacími cestami. Doporučuje se koupel celého těla v lázni z modřínového jehličí, a protože jsou jeho jehlice jemné a zjara jasně zelené, může být taková koupel balzámem pro všechny naše smysly. Také se používá pro povzbuzení. V terapii Bachovými květy se uvádí, že probouzí a posiluje sebedůvěru. Lidé, kteří jsou přesvědčeni o své méněcennosti, si upírají radost ze života a zůstávají sklíčení a melancholičtí. Modřín učí tyto hranice překonávat. Dodává důvěru v sama sebe. V jeho blízkosti můžete nalézt pokoj i odvahu vylézt na tu pro vás doposud nedosažitelnou horu. Vždyť modřín sám roste i ve výškách přesahující dva tisíce metrů nad mořem. 

Benátský balzám též zvaný benátský terpentýn se získává z navrtaných kmenů modřínů jižních Alp. Příměs tohoto balzámu k barvám dodává emailový charakter. Malovali jím mistři 17. století. Z dnešní malířské praxe je vytlačován polymerovým olejem, který má podobné vlastnosti a vyniká větší stálostí. Benátský balzám je osvědčeným prostředkem pro podlepování starých obrazů novým plátnem. Modřínová pryskyřice se využívala také k výrobě laků i barev na porcelán.

Původ modřínů z prostředí hor je patrný také z toho, že legendy o těchto stromech se omezují jen na region Alp a blízkého okolí. Modříny jsou v těchto legendách popisovány jako sídla *Sälingen*, oduševnělých půvabných elfích bytostí. Tito elfové jsou v příbězích lidem příznivě nakloněni. Chrání zvěř a hory. Podobné jsou legendy o takzvaných *saligových dívkách*, které byly spatřovány, jak sedí pod modříny celé v bílém nebo stříbrném jako sníh na vrcholcích hor, a vydávají ty nejsladší a nejlíbeznější zvuky znějící až do údolí. Není tedy divu, že bylo často modřínové dřevo používáno na výrobu amuletů a k čistícímu vykuřování. 

Až do roku 1859 stával v Tyrolsku posvátný modřín, v jehož blízkosti se nikdo neodvážil klít nebo se hašteřit. Byl to jeden z nejposvátnějších stromů tamější krajiny. 

Zajímavé také na modřínech je, že nejsou tak geometricky symetrické jako jeho druhové jehličnany. Koruny modřínů mohou připomínat listnaté stromy. Jako by sestoupily z nedostižitelných výšin ledových království, aby se více přiblížily světu. Svou statečnost demonstrují něžností, ačkoli jsou mohutné a mocné, nepotřebují důkazy nadřazenosti. V jejich přítomnosti můžeme uvěřit legendám o líbezných bytostech myslících na dobro nás všech. O bytostech, kterým možná přísluší bezčasová úroveň bytí a které nás pod krásou vodopádu modřínových větví přivedou k veselosti a míru. 

*Modřín něhou září,*  
*když se loučí a ke spánku se ukládá.*  
*Do mokrého sněhu své jehlice boří.*  
*Svou svěžest ukáže zas brzy zjara.*  
*Z hmoty světlo a ze světla zas bytí.*  
*Nyní z korun zlatě prší,*  
*nepopsatelné chvíle.*  
*Měkce, jak jen modřín to umí.*  
*Dotkni se a usměješ se.*
