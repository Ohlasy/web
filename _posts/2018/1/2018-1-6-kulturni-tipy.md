---
title: Gianniho kulturní výběr na leden
cover-photo: https://i.ohlasy.info/I2zPPZT.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/I2zPPZT.jpg" caption="David Dorůžka" author="daviddoruzka.com" %}

### Derniéra Maskovačky

*Hostinec U Rudyho, 7. ledna 14:00*

Kdo nestihl v prosinci v boskovickém kině uvedení skautského filmu Maskovačka, má příležitost tento snímek zhlíédnout v první neděli tohoto roku v Hostinci U Rudyho. Maskovačka získala ocenění za nejlepší film na letošní Příborské klapce a jedná se o veselý příběh z chlapeckého tábora, který představuje plnění zkoušek netradičním způsobem.

### Tříkrálový koncert pěveckých sborů

*Kostel sv. Prokopa Letovice, 7. ledna 15:00*

V neděli 7. ledna se v kostele sv. Prokopa v Letovicích koná Tříkrálový koncert pěveckých sborů. V podání dětských pěveckých sborů Carmina a Sluníčko, komorního pěveckého sboru Carpe diem, pěveckého sboru Vlastimil Vanovice a Smíšeného pěveckého sboru Bohuslava Martinů zazní koledy, vánoční písně a spirituály a Česká mše vánoční „Hej, mistře“ Jakuba Jana Ryby. Slovem bude provázet Marie Nečasová.

### Krajiny beze jména a jiné obrázky nejen ze služebních cest

*Kafe za rohem, 7. ledna 16:30*

Výstava s názvem Krajiny beze jména a jiné obrázky nejen ze služebních cest zahrnuje množství menších kreseb, jejichž autorem je absolvent boskovického gymnázia, Konzervatoře Jaroslava Ježka v Praze a Filozofické fakulty Masarykovy univerzity v Brně Švanca Aleš. Jedná se o průřez tvorby z let 2010–2017, spojujícím tématem je motiv krajiny. Úvodní slovo na vernisáži pronese kurátor výstavy J. Oujeský, kulturní program obstará folková kapela Na Větvi.

### Linha Singers

*Zámecký skleník Boskovice, 8. ledna 19:00*

Pod názvem Linha Singers se skrývá skupina zpěváků a instrumentalistů, kteří záměrně překračují hranice několika hudebních žánrů: různé pěvecké techniky jsou odvozeny z vážné i lidové hudby, šansonu nebo jazzu. Na repertoáru mají asi dvě stovky skladeb českých i světových autorů, a to ve vlastních vokálních transkripcích z pera Jiřího Linhy. Na vystoupení tohoto netradičního tělesa se můžeme těšit v pondělí 8. ledna v boskovickém zámeckém skleníku, koncert bude spojen s novoročním přípitkem.

### Novoroční koncert se slavnostním přípitkem

*Kulturní dům Letovice, 10. ledna 18:30*

Další koncert, kde si můžeme připít na začátek nového roku, se koná o dva dny později v kulturním domě v Letovicích, kde vystoupí Moravské klavírní trio spolu s operními sólisty, kterými tentokrát budou sopranistka Iveta Jiříková a barytonista Martino Hammerle-Bortolotti. Zazní například árie z Verdiho nebo Pucciniho oper, ale také populární operetní melodie a canzony jako jsou Non ti scordar di me, Granada či jazzový standard Summertime z Gershwinovy opery Porgy a Bess. Hlavní sólovou skladbou v podání Moravského klavírního tria bude průřez hlavními melodiemi Čajkovského baletu Labutí jezero.

### Koncert symfonického orchestru

*Sokolovna Boskovice, 16. ledna 19:00*

S programem ze skladeb Georgese Bizeta, Antonína Dvořáka, Petra Iljiče Čajkovského a Pietra Mascagniho se v úterý 16. ledna v boskovické sokolovně představí nový Symfonický orchestr města Boskovice pod vedením Tomáše Pléhy a Dominika Pernici. Jedná se o zahajovací koncert provozu střediska Sokolovna pod KZMB a součástí koncertu budou vystoupení tanečních oddělení ZUŠ Blansko a ZUŠ Boskovice.

### Velká nádhera

*Kino Panorama Boskovice, 18. ledna 19:30*

Snímek Velká nádhera italského režiséra a scénáristy Paola Sorrentina je držitelem Oscara i Zlatého glóbu za nejlepší cizojazyčný film a svým stylem bývá přirovnáván k dílům takových velikánů italského filmu, jako byli Federico Fellini nebo Michelangelo Antonioni. Stejně jako oni prý v tomto filmu podává kritiku současné společnosti, žijící v povrchnosti, přetvářce a zaslepenosti. Film vznikl v roce 2013 a je první letošní projekcí boskovického filmového klubu.

### Čarodějnický učeň

*Zámecký skleník Boskovice, 21. ledna 15:00*

Jednoho dne do kraje až na konci světa, po dlouhé řece Minaj, připluje košík s malým chlapcem jménem Melori. V temném kraji plném různých skřetů, divokých víl a tajemných bytostí žijí odedávna tři čarodějnice – Xatorie, Euforie a Třeštice. Čarodějnice se malého chlapce ujmou a vychovají z něj malého čaroděje. Metropolitní divadlo Praha slibuje napínavý muzikálový příběh s kouzly na profesionální úrovni a zpěvnými texty písní, takže nás patrně čeká pohádkový muzikálový zážitek nejen pro děti. 

### Římané v pohybu

*Muzeum regionu Boskovicka, 24. ledna 17:00*

V prosinci 2017 byla v boskovickém muzeu zahájena výstava s názvem Barbaři v pohybu, která ukazuje archeologické nálezy z oblasti Malé Hané a Jevíčka. K jednotlivým panelům se v průběhu trvání výstavy bude konat několik přednášek. První z nich – s názvem Římané v pohybu – prosloví vedoucí Střediska pro výzkum doby římské a doby stěhování národů Balázs Komoróczy, další přednášky budou následovat v únoru a březnu tohoto roku.

### David Dorůžka Trio

*Zámecký skleník Boskovice, 24. ledna 19:00*

David Dorůžka je jedním z nejvýznamnějších českých jazzových kytaristů, studoval kompozici a hru na kytaru na prestižní americké Berklee College of Music, potom se přesunul do New Yorku, kde hrál s celou řadou významných jazzových hudebníků. V Boskovicích vystoupí s programem ze svého nového autorského alba Autumn Tales, spolu s ním se představí kontrabasista Jiří Slavík a bubeník Martin Novák.
