---
title: Jak volily Boskovice, okres a kraj
cover-photo: https://i.ohlasy.info/i/kwlzgba.jpg
perex: Celostátní výsledky prvního kola prezidentských voleb přinesly očekávaného vítěze, ale také nejedno překvapení. Jak tedy volilo malé moravské městečko Boskovice? A jak přilehlý region?
author: Tomáš Trumpeš
category: zpravodajství
tags: politika
---

*Celostátní výsledky prvního kola prezidentských voleb přinesly očekávaného vítěze, ale také nejedno překvapení. Interpretovat se dají různými způsoby a jedna z debat se týká také rozdílu mezi Prahou  vzdálenějšími končinami země. Jak tedy volilo malé moravské městečko Boskovice? A jak přilehlý region?*

{% photo src="https://i.ohlasy.info/i/kwlzgba.jpg" author="Martin Strachoň / Wikimedia Commons" %}

Obhajující prezident Miloš Zeman získal celkově 38,56 procent hlasů, druhý Jiří Drahoš 26,60 procent. Přímo v Boskovicích se jejich výsledek liší jen asi o dva procentní body – Miloš Zeman vyhrál se ziskem 41,60 procent, Jiří Drahoš byl druhý s 24,46 procenty.

Stejně jako celostátně byl i v Boskovicích na třetím místě možná překvapivě diplomat Pavel Fischer. Jeho boskovická podpora byla však ještě výrazně vyšší: získal zde 14,14 procent, tedy skoro o čtyři procentní body víc, než je jeho celostátní výsledek. Celkově až čtvrtý (9,18 procent) Michal Horáček v Boskovicích propadl ještě znatelněji a získal jen 6,42 procent. Přeskočil ho zde i lékař Marek Hilšer, který získal 7,69 procent hlasů (celkově 8,83). Ani v Boskovicích se neprosadil bývalý premiér za ODS Mirek Topolánek, který celkově spadl na 4,3 procenta, v Boskovicích získal jen 3,48 procenta. Zisky ostatních kandidátů jsou zanedbatelné.

{% photo src="https://i.ohlasy.info/i/yksnjbb.png" author="Tomáš Znamenáček" %}

Jak tato čísla interpretovat, může být ošidné. Vyhrál samozřejmě Miloš Zeman a jeho čísla můžeme srovnat s jeho zisky z minulé volby. Letos získal v Boskovicích 2 449 hlasů, v roce 2013 to bylo v prvním kole 1 643 hlasů a ve druhém kole 3 692 hlasů. Můžeme tedy spekulovat, jestli po pěti letech výkonu funkce ve městě spíše ztrácí, nebo získává.

Zajímavý je součet hlasů již poměrně jasné protizemanovské koalice Drahoš + Horáček + Hilšer + Fischer. Ta dokázala v Boskovicích získat 3 104 a Miloše Zemana poměrně přesvědčivě porazit. Jak se však tito voliči zachovají ve druhém kole, nelze přesvědčivě predikovat.

Poměrně rozdílná je podpora favorita voleb Miloše Zemana v dalších místech regionu. Pokud ještě chvíli zůstaneme v Boskovicích, ale zaměříme se na konkrétní okrsky, zjistíme, že Jiří Drahoš vyhrál v Mladkově. Obdržel zde 33,74 procenta oproti 31,28 procentům Miloše Zemana. Konkrétně se jedná o rozdíl 4 voličských hlasů. Jiří Drahoš vyhrál na okrese ještě v dalších čtyřech okrscích. V jednom dalším, konkrétně v nejmenší obci na Blanensku ve Lhotě u Olešnice, dokázal ziskem 10 hlasů vyhrát Pavel Fischer před Jiřím Drahošem, který získal o hlas méně. Miloš Zeman zde skončil až třetí.

Naopak druhé kolo by se vůbec nekonalo, kdyby volby dopadly jako ve Velkých Opatovicích. Miloš Zeman zde získal 52,84 procent. Ve Žďárné dokonce 55,23 procent a v Šebetově 55,01 procent. Těsně by stačil i výsledek z Vanovic – 50,17 procent, ale také ve Svitávce, kde to bylo 51,18 procent. Dobrý výsledek získal stávající prezident i v Letovicích – 45,39 procent.

V některých menších městech naopak Miloš Zeman bodoval méně než v Boskovicích a někde dokonce méně, než činí jeho celostátní výsledek. V Kunštátě obdržel jen 34,37 procent, v Lysicích 38,49, v Černé Hoře 38,81, v Olešnici 38,21 procent.

V okrese Blansko Miloš Zeman vyhrál se 43,687 procenty, následován Jiřím Drahošem s 23,51 procenty. Pokud bychom opět porovnávali a sčítali hlasy, získal si Miloš Zeman na okrese 24 884 voličů a papírová koalice Drahoš + Horáček + Hilšer + Fischer 28 912 voličů. Ani na okresní úrovni tedy není vítězství Miloše Zemana příliš přesvědčivé.

A podobné je to i v Jihomoravském kraji. Zde už Miloš Zeman spadl pod 40 procent a získal 39,41 procent hlasů. Jiří Drahoš 25,85 procent. Počítáno na hlasy je to podpora 232 712 lidí pro Miloše Zemana a 319 045 voličů pro hlavní čtyřku jeho odpůrců.

Jak se však voliči rozhodnou ve druhém kole – koho podpoří a kteří k volbám přijdou, se dozvíme až v sobotu 27. ledna odpoledne.
