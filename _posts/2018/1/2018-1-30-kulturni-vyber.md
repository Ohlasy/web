---
title: Gianniho kulturní výběr na únor
cover-photo: http://i.ohlasy.info/Dp6KEV3.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="http://i.ohlasy.info/Dp6KEV3.jpg" caption="Jan Budař na kostýmní zkoušce Švankmajerova Hmyzu" %}

### Nejstarší dějiny města Letovice

*Budova bývalé měšťanské školy Letovice, 1. února 17:00*

V první únorový den se v budově bývalé měšťanské školy koná přednáška s názvem Nejstarší dějiny města Letovice. Přednášet bude člen Historického ústavu na filozofické fakultě Masarykovy univerzity v Brně profesor Libor Jan, který se odborně zabývá především vrcholně středověkými dějinami českých zemí a dějinami církve a rytířských duchovních řádů.

### Maškarní bál

*Hostinec U Studny Skalice nad Svitavou, 10. února 19:30*

Tradiční maškarní bál se koná v sobotu 10. února v Hostinci U Studny ve Skalici nad Svitavou. Hudební program obstará plzeňská legenda Znouzectnost, vycházející z punkového prostředí a působící na české scéně už více než 30 let, bigbítová kapela Spytihněv z Rožnova pod Radhoštěm a na závěr boskovicko-brněnská postundergroundová skupina Nadívaný skřivánek s písněmi o životě, o smrti a o všem mezi tím.

### Bohemia Saxophone Quartet

*Zámecký skleník Boskovice, 13. února 19:00; Kulturní dům Letovice, 14. února 18:30*

Špičkové profesionální uskupení Bohemian Saxophone Quartet má za sebou již více než čtvrtstoletí společného působení a často bývá označováno za nejlepší svého druhu i ve světovém měřítku. V době, kdy jeho členové studovali na hudebních školách, se klasický saxofon se v Čechách ještě nevyučoval, většinou tedy studovali klarinet nebo flétnu a další vzdělání si pak doplňovali na mnoha saxofonových kurzech a seminářích doma i ve světě. Pro posluchače z našeho regionu jistě nebude bez zajímavosti, že Antonín Mühlhansl, který jinak působí například v B-Side Bandu, skupině skupině Javory nebo orchestrech Gustava Broma a Karla Vlacha, je absolventem boskovického gymnázia. Kromě jeho altového saxofonu uslyšíme Pavla Fiedlera na sopránový, Pavel Škrnu na tenorový a Kateřinu Pavlíkovou na barytonový saxofon, a to hned na dvou koncertech z cyklu Kruh přátel hudby: v úterý 13. února v boskovickém zámeckém skleníku a ve středu 14. února v kulturním domě v Letovicích.

### Franco d’Alessandro: Římské noci

*Sokolovna Boskovice, 18. února 19:00*

Hlavními postavami dramatu Římské noci současného newyorského autora Franca d’Alessandra jsou italská herečka Anna Magnani a americký dramatik Tennessee Williams. V roce 2006 tuto hru v režii Jerieho Alexandra a v hlavních rolích se Simonou Stašovou a Oldřichem Víznerem nastudovalo pražské divadlo V Řeznické, stejnou ústřední dvojici uvidíme i v boskovické sokolovně, tentokrát v podání Divadla Bez Zábradlí a v režii Gregoryho Abelse, který je zároveň autorem českého překladu.

### Hmyz

*Kino Panorama Boskovice, 19. února 19:30*

Už osm let uplynulo od minulého Švankmajerova filmu, kterým byl experimentální psychoanalytický exkurz Přežít svůj život, a po různých produkčních komplikacích, které vznik aktuálního snímku provázely, se konečně můžeme do kina vypravit na jeho nový filmařský počin, tentokrát s názvem Hmyz. Děj se odehrává ve vesnické hospodě, kde ochotníci zkoušejí hru bratří Čapků Ze života hmyzu, přičemž životy herců se začnou prolínat s osudy divadelních postav. Celý film má podle Švankmajerových slov vyznívat jako misantropická alegorie a je prý inspirován mimo jiné Kafkovou Proměnou. Co se týče hereckého obsazení, můžeme se těšit na Jana Budaře, Jiřího Lábuse nebo Pavla Nového.

### Skauti bez lilie

*Kino Panorama Boskovice, 22. února 17:00*

Pod slovem skauting se skrývá celosvětové hnutí, jehož cílem je výchova a sebevýchova dětí a mladých lidí. Existuje prakticky ve všech státech světa, výjimkou je pouze několik států veskrze totalitních. Také u nás byl skauting v nemilosti nacistů a komunistů a byl celkem třikrát zakázán. Právě období po třetím zákazu v roce 1970 se věnuje dokument Skauti bez lilie, který bude uveden v boskovickém kině Panorama ve čtvrtek 22. února. Po projekci bude následovat beseda s pamětníky a tvůrci filmu.

### Hlasy

*Zámecký skleník Boskovice, 23. února 19:00*

Hudební večer, pořadateli označený jako multižánrový, se ponese především v duchu worldmusic, folku a jazzu a přivítá hned tři zajímavá hudební uskupení. Běloruský akordeonista Aliaksandr Yasinski, zpěvačka Iva Marešová a kytarista Michaela Vašíček se představí s autorskou tvorbou inspirovanou slovanskými hudebními kořeny, pražská písničkářka Martina Trchová v triu s hudebníky Patrikem Henelem a Radkem Polívkou napříč hudebními žánry přinese tematiku lidské svobody, vztahů a motivů města. Večer doplní boskovické Le Malér Trio, které představí coververze písní laděné především do gypsy-jazzu, tedy stylu zrozeného z muzikantského umu francouzských cikánů.

### Šaldovo smyčcové kvarteto

*Galerie Otakara Kubína, 25. února 17:00*

V neděli 25. února se v boskovické Galerii Otakara Kubína představí Šaldovo smyčcové kvarteto, složené z členů orchestru libereckého Divadla F. X. Šaldy. Jsou jimi houslisté Petr Matěják a Marcela Mikolášková, violista Miloš Bařinka a violoncellista Štěpán Drtina. Na programu bude Smyčcový kvartet č. 2 C dur českého hudebního skladatele Františka Adama Míči a Dvořákův Smyčcový kvartet F dur, kterému se přezdívá „Americký“ nejen proto, že byl zkomponován během Dvořákova letního pobytu v americké obci Spillville, ale také díky přítomnosti řady prvků typických pro původní černošskou a indiánskou hudbu. Koncert bude slovem provázet primárius souboru Petr Matěják.

### Na počátku byla Lajka

*Kulturní dům Letovice, 22. února 18:00*

Besedu s názvem Na počátku byla Lajka bude ve čtvrtek 22. února hostit kulturní dům v Letovicích. Publicista a odborník na kosmonautiku Tomáš Přibyl hodlá přiblížit pestrou historii kosmických letů „němých tváří“, kterých prý bylo tolik, že by dokázaly vytvořit solidní Noemovu archu. Některá, která byla do vesmíru vyslána, se však na rozdíl od jiných nestala známými a v tichosti položila svůj život na oltář vědy.
