---
title: Jak jsme volili ve druhém kole
perex: "Celostátní výsledky prezidentských voleb hovoří jasně: Miloš Zeman svůj mandát obhájil se ziskem 51,36 procent, poražený Jiří Drahoš obdržel 48,63 procent voličských hlasů. Volební účast se vyšplhala na 66,6 procent. A jak volily Boskovice, přilehlý region a Jihomoravský kraj?"
cover-photo: https://i.imgur.com/vyl2cYl.png
author: Tomáš Trumpeš
category: zpravodajství
tags: politika
---

*Celostátní výsledky prezidentských voleb hovoří jasně: Miloš Zeman svůj mandát obhájil se ziskem 51,36 procent, poražený Jiří Drahoš obdržel 48,63 procent voličských hlasů. V prvním případě to znamenalo podporu 2 853 390 voličů, ve druhém 2 701 206. Volební účast se vyšplhala na 66,6 procent, tedy takřka o pět procent více než v prvním kole. A jak volily Boskovice, přilehlý region a Jihomoravský kraj?*

{% photo src="https://i.imgur.com/vyl2cYl.png" caption="Mapa volebních výsledků. Červeně Miloš Zeman, fialově Jiří Drahoš" author="irozhlas.cz" %}

Přímo v Boskovicích získal Miloš Zeman 53,54 procent hlasů, Jiří Drahoš 46,45 procent. Konkrétně to představuje 3 493 lidí hlasujících pro Miloše Zemana a 3 030 lidí pro Jiřího Drahoše. Pokud by nás výsledek zajímal pro porovnání s menšími obcemi, měli bychom zahrnout ještě skutečnost, že v celkovém hlasování v Boskovicích jsou zahrnuty i přidružené obce, tedy Mladkov, Vratíkov a Bačov. A zatímco ve Vratíkově jasně vyhrál Miloš Zeman, v Mladkově a na Bačově zvítězil Jiří Drahoš. Volební účast ve druhém kole dosáhla v Boskovicích téměř 70 procent, chybělo pouhých sedm setin procenta.

Pokud srovnáme výsledek s volbou prezidenta před pěti lety, zjistíme, že Miloš Zeman ztratil v Boskovicích lehce přes deset procent voličské podpory. I zde ovšem hraje roli volební účast, takže v počtu hlasů není rozdíl tak markantní: v roce 2013 to bylo 3 692, letos zmíněných 3 493 hlasů. Jiří Drahoš dokázal v Boskovicích získat o více než 900 hlasů víc než před pěti lety Karel Schwarzenberg.

Na okresní úrovni je vítězství Miloše Zemana ještě o něco vyšší, získal zde 57,12 procent hlasů. V Jihomoravském kraji už se výsledek velmi podobá celostátnímu: 51,95 pro Miloše Zemana a 48,04 pro Jiřího Drahoše. V Brně poražený kandidát zvítězil 57,57 procenty hlasů.

Značné rozdíly lze pozorovat mezi volbou jednotlivých obcí na Boskovicku. V Letovicích vyhrál Miloš Zeman s 59,76 procenty, ve Velkých Opatovicích s 66,56 procenty, v Lysicích s 52,28 procenty a v Kunštátě velmi těsně s 50,26 procenty, podobně jako v Olešnici s 50,97 procenty. Ovšem ve Žďárné získal 70,17 procent hlasů, ve Křetíně rovných 70 procent, v Krhově dokonce 80,37 procent.

Jiří Drahoš vyhrál v Ústupu se 66,66 procenty, dále v Tasovicích, na Štěchově, ve Sloupě, v Rozseči nad Kunštátem, v Paměticích či v Nýrově. Asi nejzajímavějšího výsledku dosáhl Jiří Drahoš ve Lhotě u Olešnice, kde obdržel 84,84 procent hlasů. Volilo zde ovšem pouze 33 lidí, takže mu to v celkovém součtu moc nepomohlo.