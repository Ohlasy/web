---
title: Začalo druhé kolo ankety na grafickou výzdobu trafostanice
cover-photo: https://i.ohlasy.info/36mr5re.jpg
perex: Druhé kolo ankety má rozhodnout o grafickém ztvárnění trafostanice za boskovickým finančním úřadem. Tentokrát mohou občané vybírat z návrhů od pěti různých autorů.
author: Tomáš Trumpeš
category: zpravodajství
---

*Druhé kolo ankety má rozhodnout o grafickém ztvárnění trafostanice za boskovickým finančním úřadem. Tentokrát mohou občané vybírat z návrhů od pěti různých autorů. Jestli se vítězný návrh na trafostanici skutečně objeví, však není jisté.*

V prvním kole občané vybírali jeden ze tří návrhů streetartového výtvarníka Pavla Lišky. „Vzhledem k tomu, že se v průběhu ankety přihlásili další zájemci, kteří jsou ochotni zdarma věnovat městu svoje nápady a návrhy a kterým chceme dát příležitost, a také k tomu, že se v komentářích na facebookovém profilu města objevily i názory, že se nelíbí ani jeden návrh, rozhodli jsme se pro pokračování ankety druhým kolem,“ vysvětlil tiskový mluvčí radnice Jaroslav Parma.

{% photo src="https://i.ohlasy.info/GrZUJjN.jpg" caption="Návrh číslo 1, vítěz prvního kola" %}
{% photo src="https://i.ohlasy.info/O1x1a7I.jpg" caption="Návrh číslo 2" %}
{% photo src="https://i.ohlasy.info/3adLyYI.jpg" caption="Návrh číslo 3" %}
{% photo src="https://i.ohlasy.info/bMsU0lR.jpg" caption="Návrh číslo 4" %}
{% photo src="https://i.ohlasy.info/36mr5re.jpg" caption="Návrh číslo 5" %}


Do druhého kola postoupil vítězný návrh Pavla Lišky z prvního kola a je doplněn novými návrhy. Hlasování probíhá [na webu](http://www.mojeanketa.cz/pruzkum/264776482/) a [na Facebooku](https://www.facebook.com/mestoboskovice/posts/1697953603620596) do 15. června 2018. Hlasovat je možné také formou SMS ve tvaru: „TRAFO navrh cislo X“, odeslané na číslo 777 254 232 nebo odesláním čísla vašeho návrhu na <jaroslav.parma@boskovice.cz>, a to rovněž do 15. června.

S autory jednotlivých návrhů však radnice zatím není domluvena na finanční odměně. V rozpočtu je sice vyhrazena částka 80 tisíc korun, s tak vysokou cenou pro vítěze se ovšem nepočítá. Podle šéfa investičního odboru Petra Zouhara byla částka v rozpočtu nadsazena. S jednotlivými výtvarníky dosud nikdo o ceně za realizaci jednotlivých návrhů nejednal a radnice rozhodně není připravena zaplatit celých 80 tisíc. Určitou představu o ceně prý město má, ale Petr Zouhar ji nechtěl specifikovat. Vše bude záležet na domluvě s autorem vítězného návrhu. „Pokud by měl někdo přemrštěné požadavky, tak ten návrh nepřijmeme, i kdyby v anketě vyhrál,“ připustil šéf investičního odboru.
