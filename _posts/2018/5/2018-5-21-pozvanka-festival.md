---
title: Na festival přijedou američtí Dälek či Jan P. Muchow
cover-photo: https://i.ohlasy.info/i/oiqtavl.jpg
author: Tomáš Trumpeš
category: zpravodajství
---

*Od čtvrtka 5. do neděle 8. července proběhne letos 26. ročník multižánrového festivalu Boskovice 2018. S blížícím se termínem pořadatelé z pořádajícího Unijazzu představili základní podobu festivalového programu.*

{% photo src="https://i.ohlasy.info/i/oiqtavl.jpg" caption="Dälek" %}

K již dříve potvrzeným interpretům, jako jsou například hiphopeři Prago Union nebo americký baskytarista Fernando Saunders, nyní přibývají další dvě hvězdná jména. Hlavním headlinerem letošního ročníku bude legendární kapela Dälek z Ameriky. Seznam českých umělců rozšíří producent Jan P. Muchow s kapelou The Antagonists. „Američani Dälek budou bezesporu jedním z hlavních hudebních lákadel letošního ročníku. Tahle parta, která se vymyká všem zažitým žánrovým škatulkám, vznikla v roce 1998 v New Jersey. Hudební publicisté o nich často s nadsázkou říkají, že se jejich hudba nachází na pomezí My Bloody Valentine, Public Enemy, Einstürzende Neubauten či Death Grips,“ popsala Adéla Vojáčková z Unijazzu kapelu, která vystoupí v pátek večer v letním kině.

Hlavním tahákem sobotního programu na hlavní scéně je český producent Jan P. Muchow, který s kapelou The Antagonists zahraje naživo své filmové skladby. Jan P. Muchow stojí mimo jiné za filmovou hudbou u více než třiceti celovečerních filmů. Postaral se například o hudbu v kultovních Samotářích a ve snímku Teorie tygra; kapelu tvoří výrazné osobnosti české hudební scény. „Jelikož letos mají v plánu jen pár koncertů, budou návštěvníci Boskovic svědky opravdu unikátního vystoupení,“ doplnila Adéla Vojáčková.

### Muzika

Festival se i letos odehraje v obvyklém formátu, kdy hlavní hudební scénu v letním kině doplní menší Uni scéna v panském dvoře. Ta bude tentokrát připravena už ve čtvrtek, čímž Unijazz využivá, že první dva dny festivalu se tentokrát konají o státních svátcích. Na Uni scéně se představí kupříkladu New Kids Underground, OTK, Lucie Redlová, Beata Bocek, Šuranská & Uvira, Sýček, Bavor a Javor, Sun & Dead, Kieslowski.

Čtvrtek bude ve skleníku jako obvykle patřit blues, vystoupí zde Jamie Marshall, The Bladderstones, Bluesweiser a Band of Heysek. V dalších dnech bude ve skleníku opět jako tradičně působit česko-německá jazzová scéna. K vidění tu budou umělci a seskupení jako Limbo, Tomáš Sýkora nebo Zorba že ja Buddha a zástupci jazzové německé scény, například duo Heribert Dorsch – Günter Heinz.  

Další hudební program bude připraven v synagoze a v evangelickém kostele. „Zde na závěr festivalu odzpívá koncert šansonů zpěvačka a herečka Chantal Poullain, kterou doprovází Štěpán Markovič Trio,“ uvedl programový ředitel festivalu Antonín Kocábek. Fungovat bude opět scéna Potrvá na palouku před hradem, otevřen bude po dobu konání festivalu hudební klub Sklepy s elektronickou scénou.

### Nehudební program

Vedle hudebního programu má boskovický festival jako vždy také rozsáhlou nehudební část, návštěvníci se mohou těšit na divadla, výstavy, filmové projekce, autorská čtení, přednášky a další drobnější pořady. Podle Antonína Kocábka je právě touto nabídkou boskovický festival jedinečný. „Dnes je taková móda říkat, že se dělá multižánrový festival, a v praxi to pak znamená, že je tam padesát kapel a k tomu dvě divadla a jedno autorské čtení. My to máme rozdělené úplně jinak a výrazně více ve prospěch ostatních žánrů,“ vysvětlil Antonín Kocábek. 

Hlavní divadelní scéna bude jako každoročně v sobotu odpoledne na hradě. Uvedeny zde budou hned dvě premiéry. Jednak Terezínský kabaret, který připravuje volné uskupení dvou herců a dvou tanečnic. A dále to bude performance Kassandřina pravda. „Výjimečně na hradě uvedeme i pohádku, protože se nám zde objevuje čím dál více návštěvníků s dětmi. Odpoledne bude uzavřeno nonverbálním představením Běžkařská odysea divadla Bratři v tricku,“ uvedla dramaturgyně divadel Barbora Oprchalová. V neděli odpoledne budou připravena divadla a program pro děti ve farské zahradě, předcházet bude opět průvod masek z hradu. V zahradě uvedou dvě představení Buchty a loutky, vystoupí také spisovatel a herec Marek Toman.

Podle Barbory Oprchalové jsou obě hlavní divadelní scény v plenéru, což je pro výběr divadel omezující. Proto se pořadatelé rozhodli rozšířit letošní nabídku o scénu v panském dvoře, ve zkušebně boskovického divadla NABOSO. To zde vystoupí ve čtvrtek večer, následně to bude [Jaroslav Achab Haidler](http://www.ohlasy.info/clanky/2016/05/rozhovor-achab.html) se hrou Pan Theodor Mundstock, blanenské divadlo Kolárka a divadlo Járy Pokojského, což je integrovaná ochotnická tlupa s herci na vozíku i bez a jejich představení plné černého humoru nese název Kriplíci.

Bohatý bude opět filmový program v kině Panorama, kde mimo jiné proběhne speciální bloky věnované slovenskému režisérovi Dušanu Hanákovi či maďarským filmům, dále dokumenty ze série Zločiny českého komunismu nebo filmy věnované 100. výročí vzniku Československa. V neděli večer v letním kině festival uzavře projekce filmu Andrzeje Wajdy z roku 1957 Kanály.

Výstavy v muzeu představí Viktora Karlíka, Vendulu Chalánkovou a boskovickou rodačku – [fotografku Gabrielu Kolčavovou](http://www.ohlasy.info/clanky/2015/08/rozhovor-gabriela-kolcavova.html). Na několika místech připraví další speciální umělecký počin [fotograf Jaroslav Bárta](http://www.ohlasy.info/clanky/2017/07/rozhovor-barta.html), který se tentokrát zaměří na výročí událostí roku 1968.

Hlavní hvězdou autorských čtení bude spisovatel Jáchym Topol. Přednášet bude na festivalu opět historik Petr Blažek. Čtení a přednášky budou probíhat v klášterním sklepě.

### Vstupenky

Předprodej vstupenek již probíhá na několika místech, včetně boskovického informačního střediska na radnici. Dále v brněnském kině Scala a v Praze v čítárně Unijazzu. Na těchto místech jsou za zvýhodněnou cenu, a to za 650 korun. Studenti zaplatí 550 korun. Na místě budou obě o stokorunu dražší. Vstupenky lze objednat také na internetu [prostřednictvím sítě GoOut](https://goout.net/cs/festivaly/festival-boskovice-2018/svwnc/).
