---
title: Julínek chce za neoprávněný vyhazov dva miliony
cover-photo: http://i.ohlasy.info/BjRqHeWl.jpg
author: Marek Osouch
category: zpravodajství
---

*Kauza vyhazovu Tomáše Julínka z boskovické nemocnice se vrátila k soudu. Tentokrát kvůli náhradě mzdy za neplatnou výpověď, kterou dostal v roce 2015 od boskovické starostky a tehdejší jednatelky nemocnice Hany Nedomové (ČSSD).*

{% photo src="http://i.ohlasy.info/BjRqHeW.jpg" caption="Tomáš Julínek" author="Jiří „Frettie“ Sedláček" %}

Současné vedení nemocnice v čele s Milošem Janečkem původně plánovalo s exministrem zdravotnictví za ODS Tomáše Julínkem uzavřít dohodu o vyrovnání s náhradou mzdy. Nakonec ale boskovičtí radní loni na podzim doporučili jednateli, aby dohodu neuzavíral a šlo se soudní cestou. Ten na doporučení nakonec přistoupil, a tak se Tomáš Julínek o výplatu ušlé mzdy začal soudit.

Už tehdy říkal, že bude požadovat více, než bylo v původní dohodě. Nechtěl specifikovat, kolik bude chtít, řekl jen, že to bude více než milion korun. Jak zjistila redakce Ohlasů, jde téměř o dva miliony korun, k čemuž se ještě budou počítat úroky z prodlení.

A okresní soud v Blansku nedávno vydal platební rozkaz na výplatu této mzdy. „Pokud jsou typy takových žalob v pořádku, bývá vydáván platební rozkaz automaticky. Soud rozhodoval jen na základě informací od žalobce,“ uvedla mluvčí blanenského soudu Tereza Richterová.

Platební rozkaz se tedy vydává bez dokazování, nedává žalobci, v tomto případě Julínkovi, za pravdu a nepřiznává mu oprávněný nárok na peníze. Protistrana, v tomto případě boskovická nemocnice, k ní může podat odpor, který ani nemusí zdůvodňovat. „Divila bych se, kdyby žalovaná strana odpor nepodala,“ doplnila mluvčí. Podle ní je to běžný postup, po němž se koná klasické soudní líčení, kdy obě strany předkládají svá vyjádření a soud je posuzuje.

Platební rozkaz už doputoval do boskovické nemocnice Miloši Janečkovi, který má v dalším postupu jasno. Odpor proti rozkazu podá, takže soud bude pokračovat. Nemocnice se bude snažit domoci nižší částky než Julínkem požadovaných dvou milionů, zároveň ale budou narůstat úroky z prodlení, které zase mohou nahrávat právě jemu.

Celá kauza kolem Tomáše Julínka začala už před třemi lety, když se tehdy dočasně ujala vedení nemocnice boskovická starostka Hana Nedomová a po zhruba měsíci ve funkci provedla organizační změnu. Ta spočívala ve zrušení postu ekonomicko-správního náměstka, který zastával Tomáš Julínek, jehož tehdejší jednatelka následně z nemocnice propustila z důvodu nadbytečnosti. Ten s výpovědí ale nesouhlasil, prohlásil, že je to účelový tah a začal se soudit. Loni v létě soud skutečně označil výpověď za neplatnou. „Soud má za to, že šlo o fiktivní rozhodnutí o organizační změně. Jednalo se pouze o nástroj, jak se zbavit žalobce,“ konstatovala soudkyně Petra Burešová. Nemocnice se neodvolala, slovy jednatele „na rady právníků“, takže se po uplynutí lhůty stal rozsudek pravomocným.


