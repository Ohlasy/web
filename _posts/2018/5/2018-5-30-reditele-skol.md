---
title: Ředitelé Ochmanský i Burianová obhájili své posty
cover-photo: http://i.ohlasy.info/2AThyCMl.jpg
perex: Konkurzy na ředitele boskovických škol nepřinesly žádnou změnu. Ve své práci bude pokračovat ředitelka mateřské školy Dagmar Burianová i ředitel základní školy Vladimír Ochmanský.
author: Tomáš Trumpeš
category: zpravodajství
---

*Konkurzy na ředitele boskovických škol nepřinesly žádnou změnu. Ve své práci bude pokračovat ředitelka mateřské školy Dagmar Burianová i ředitel základní školy Vladimír Ochmanský. Na posledním květnovém jednání je ve funkcích potvrdila městská rada.*

{% photo src="http://i.ohlasy.info/2AThyCM.jpg" caption="Vladimír Ochmanský" %}

Zejména v případě mateřské školy se nejedná o žádné překvapení, neboť Dagmar Burianová neměla v konkurzním řízení konkurenci. O post ředitele základní školy projevili zájem tři uchazeči, ale podle místostarostky Dagmar Hamalové (KDU-ČSL) bylo i v tomto případě doporučení výběrové komise jednoznačné. Rada doporučení respektovala. Kdo byli další dva zájemci, vedení města neodtajnilo.

„Byl to prostor, aby ředitelé obhájili své pozice a abychom si vytyčili určitá směřování pro budoucí období. K tomu směřovaly i dotazy v rámci konkurzu,“ uvedla místostarostka Dagmar Hamalová s tím, že konkurzy podle ní určitě nebyly zbytečné. Červnová rada se bude zabývat doplněním úkolů pro ředitele. Ti by měli zpracovat koncepce škol na střednědobé období. Změnit by se mělo také nastavení vztahů mezi vedením města a řediteli, jakožto vedoucími pracovníky městských příspěvkových organizací. „Dojde ke změně zásad vztahů. Z hlediska povinné informovanosti – tedy majetku města a financování – máme informací dostatek. Rádi bychom doplnili nehmotný majetek a chtěli bychom být informováni o hlavní činnosti škol, konkrétně pokud dochází ke změně školního vzdělávacího programu a pokud dojde ke změně koncepce školy. Snažíme se to nastavit tak, abychom nezasahovali do kompetencí ředitelů, ale aby informovanost byla přesněji stanovena,“ vysvětlila Dagmar Hamalová.

Součástí konkurzů bylo podle ní i hodnocení dosavadní práce a zkušeností uchazečů. Vladimír Ochmanský i Dagmar Burianová tak mohli uplatnit především své organizační schopnosti, ve funkcích jsou dlouhodobě a přece jen není obvyklé řídit takto velké sloučené školy. „V mateřské i základní škole se daří investiční akce. Co zejména u základní školy vidíme, že by do budoucna mohlo být lepší, je materiální vybavení – pomůcky, dovybavení nábytkem,“ vyjádřila se místostarostka.
Dopracované koncepce obou ředitelů by měly být zveřejněny. Hotové mají být ještě letos. V případě základní školy by koncepci měla projednat i školská rada. Na koncepcích by se měli podílet i učitelé, další pracovníci školy a rodiče. Součástí materiálů by měl být i investiční plán. „Budovy už mají něco za sebou a město jako zřizovatel by mělo dopředu počítat s tím, co se bude muset rekonstruovat,“ uvedla Dagmar Hamalová.

Podle místostarostky se už v koncepci, se kterou uspěl ředitel Vladimír Ochmanský u konkurzu, objevilo využití centra polytechnické výchovy, které se v nejbližší době začne stavět. „Může to být určitý impulz k úpravě profilů jednotlivých školních pracovišť. Škola se s tím bude muset vypořádat a myslím, že k tomu přistoupili velmi dobře. Na konkurzu zaznívalo také doplňování a rozšiřování školního vzdělávacího programu v oblasti jazykové výchovy,“ doplnila Dagmar Hamalová. Akcentována byla podle ní i spolupráce se zaměstnanci, rodiči a žáky.

Ředitel základní školy Vladimír Ochmanský komentoval výsledek stručně: „Hlásil jsem se do konkurzu, takže jsem pokračovat chtěl. Řeknu vám to, co jsem odpovídal i komisi: myslím si, že mám škole pořád co dát.“
