---
title: "Reality 2018: Developeři připravují v Boskovicích více než tři stovky bytů"
perex: Desítky parcel pro výstavbu rodinných domů na Rovné i Pod Střelnicí už zmizely. Vedle toho na mnoha místech vznikají stavby s dalšími desítkami bytů.
cover-photo: https://i.ohlasy.info/k8iy0ldl.jpg
author: Marek Osouch
category: zpravodajství
---

*Realitní boom v Boskovicích nepolevuje. Ve velkém už zmizely desítky parcel pro výstavbu rodinných domů v lokalitách na Rovné i Pod Střelnicí. Vedle toho na mnoha místech vznikly nebo se postupně připravují stavby s dalšími desítkami bytů.*

{% photo src="https://i.ohlasy.info/yWDjHL5.png" caption="1. Panorama Boskovice, 2. Bytovky za nemocnicí, 3. Kotelna na Mánesově, 4. Bytovka na Antonína Trapla, 5. V Kopřivách, 6. Vnitroblok Lidická, 7. Terasy Na Výsluní, 8. Slámova pila, 9. Novostavba na Komenského" author="Mapy.cz" %}

Parcely určené pro výstavbu rodinných domů v lokalitách na Rovné i Pod Střelnicí jsou sice téměř všechny prodané, nikdo ale nemůže zaručit, že pozemky nebudou ležet roky ladem. Lidé mohli koupi pozemku brát pouze jako investici, kam uložili peníze. Poptávka po bydlení tak v Boskovicích stále je a developeři připravují nebo už připravili bydlení pro stovky lidí na mnoha dalších místech Boskovic.

{% photo src="https://i.ohlasy.info/i3ZjdQo.jpg" caption="Terasy Na Výsluní" author="Tomáš Znamenáček" %}

### Nové „Terasy“

Už přes deset let buduje developerská společnost BK Invest bytovky s názvem Terasy na výsluní mezi ulicí Svatopluka Čecha a Květnou. Po deseti letech se blíží stavba ke konci. Dokončuje se stavba poslední a celkově už jedenácté bytovky, ve které je volných posledních pár bytů.

Výstavba ale v této části města nepoleví. Západní polovinu sousedící bývalé Slámovy pily už obsadily bagry. S demolicí zde začala stejná společnost, která dokončuje jedenáctou bytovku Teras. „Na místě Slámovy pily by mělo vzniknout čtyři nebo pět bytových domů, což představuje zhruba 120 bytů. Máme územní rozhodnutí, příští rok na jaře bychom rádi začali stavět,“ uvedl jednatel BK Invest Pavel Zatloukal s tím, že opět budou bytovky vznikat postupně, takže stavební ruch se opět roztáhne do několika let. Doplnil, že každý z bytových domů bude mít podzemní garáže.

{% photo src="https://i.ohlasy.info/6Plgbp6.jpg" caption="Bývalá Slámova pila" author="Tomáš Znamenáček" %}

Naopak ve východní části bývalé Slámovy pily, kterou původně chtěl také získat BK Invest, vznikne Dům seniorů u Lípy s kapacitou 84 osob. Bližší informace zástupci stejnojmenné firmy Dům seniorů u Lípy s.r.o., která domov připravuje, zatím sdělovat nechtěli. „V současné době probíhá stavební řízení. Po jeho ukončení bude náš projekt blíže představen veřejnosti, včetně vizualizace,“ doplnil jednatel firmy Vít Dostál.

{% photo src="https://i.ohlasy.info/oMGnj2K.jpg" caption="Kopřivy" author="Tomáš Znamenáček" %}

### Byty v „Kopřivách“

Boskovický podnikatel Luděk Řehoř dovedl do konce svůj dlouholetý plán na úpravu budovy takzvaných Kopřiv na Růžovém náměstí. U celého objektu totiž nejdříve musel zpevnit v podloží, aby ho následně vůbec mohl o dvě patra zvednout, vybudovat tam byty a nalákat do nich lidi zejména na velmi dobrou polohu v centru Boskovic.

„Je tam patnáct bytových jednotek, většina je 2+kk s plošnou velikostí šedesát metrů čtverečních, téměř všechny už jsou zabrané. Od srpna tam lidé mohou bydlet,“ sdělil Řehoř.

{% photo src="https://i.ohlasy.info/k8iy0ld.jpg" caption="Bytový dům na Antonína Trapla" author="Tomáš Znamenáček" %}

### Bytový dům na ulici Antonína Trapla

Do finální fáze se blíží také výstavba bytového domu v ulici Antonína Trapla v sousedství pedagogické školy na Komenského ulici. Tuto investici má pod palcem Miroslav Friš, který tam dokončuje dvanáct bytů o velikosti 2+kk a rozměrech přibližně od pětačtyřiceti do pětašedesáti metrů čtverečních. V každém patře budou tři byty a ke každému z nich sklep a také parkovací místo na uzavřeném dvoře. Se stavbou bude hotov letos v srpnu či září.

„Byty nebudu prodávat, ale pronajímat. Říkám si, že prodat to můžu vždycky,“ poznamenal Miroslav Friš. Ani o nájemce ale nemá nouzi. Podle něj se hlásí zejména mladí lidé. Stejně jako u Kopřiv má jeho bytový dům také výhodu, že se nachází jen pár minut od centra.

{% photo src="https://i.ohlasy.info/D4MUUHg.jpg" caption="Vnitroblok na Lidické" author="Tomáš Znamenáček" %}

### Bytovky ve vnitrobloku na Lidické

Vnitroblok mezi bytovými domy na Lidické ulici kousek od samoobsluhy na ulici Na Vyhlídce chtěl Tomáš Kindermann zastavět už před deseti lety. Plány nejdříve zdrželi obyvatelé okolních bytových domů, kteří se báli, že si budou s novými obyvateli navzájem dívat až do pokoje. Následně pak projekt překazila finanční krize. Pozemky si ale dodnes Tomáš Kindermann nechal v majetku, a tak se letos k plánům vrátil a začal tam se stavbou šesti bytovek, ve kterých bude 49 bytů.

„Jedná se o prodej zděných bytů o velikosti 2+kk, 3+kk a 4+kk. Ke každému bytu náleží sklepní kóje a prostorný balkon s jižní orientací. K bytům bude možné dokoupit garáže, které budou umístěny v suterénu bytových domů a k dispozici dále budou i vyhrazená venkovní parkovací stání,“ stojí na webu informující o stavbě bytových domů. Domy jsou navržené jako pětipodlažní, uvnitř tak bude jezdit také výtah.

Dnes developeři k někdejším výhradám místních říkají, že domy splňují všechny požadované vzdálenosti od okolní zástavby. Nové bytovky mají být hotové na konci roku 2019, i proto zatím mají stále v nabídce volné byty. Přesto už si ale zájemci některé z nich rezervují.

{% photo src="https://i.ohlasy.info/iYagczm.jpg" caption="Residence Mánesova" author="Tomáš Znamenáček" %}

### Residence Mánesova

Tímto názvem označila svůj plán na stavbu dalších bytů společnost se stejným názvem, tedy Residence Mánesova s.r.o. Byty chce vybudovat na Mánesově ulici z nevyužívané kotelny u současného bytového domu. K bytům také připadne firmou vybudovaných 28 nových parkovacích míst.

Firma, dříve pojmenovaná Trek Invest, chce obytný dům s přibližně třicítkou bytů vybudovat už několik let. Zatím se ale ke splnění svých plánů nedostala. Původně přitom už do konce letošního roku měla novou bytovku napojit na Centrální zásobování teplem. Pokud by se tak nestalo, hrozila firmě pokuta. Boskovičtí radní však na květnovém jednání na žádost firmy souhlasili s prodloužením tohoto termínu až do konce roku 2020. To by tak měla stát i nová bytovka.

{% photo src="https://i.ohlasy.info/XadZ0an.jpg" caption="Panorama Boskovice" author="Tomáš Znamenáček" %}

### Panorama Boskovice

Kdo jezdí denně vlakem mezi Boskovicemi a Skalicí nad Svitavou, denně míjí volnou plochu mezi kolejemi a nemocničním plotem, za kterým se skrývá heliport. Pozemky tam vlastní dva Brňané Tomáš Hofmann a Libor Trpělka a také boskovický podnikatel Bohumil Vavříček. Ti tam teď plánují bytový komplex nazvaný Panorama Boskovice, jehož součástí je také parkovací dům. Stavební úřad v současnosti vyřizuje povolení na stavbu všech objektů, tedy také na vodovod, kanalizaci, chodníky a příjezdové komunikace.

„Budou tam čtyři bytové domy, myslím, že v každém má být nejméně dvacet bytů. Bude to krásné bydlení v centru Boskovic,“ prohlásil Vavříček s tím, že se s velkou pravděpodobností začne stavět hned poté, co bude vyřízené stavební povolení.

{% photo src="https://i.ohlasy.info/JQQelrC.jpg" caption="Novostavba na Komenského ulici" author="Tomáš Znamenáček" %}

### Novostavba na Komenského ulici

Od prosince minulého roku pracují dělníci také na rohu ulice Komenského a Dr. Svěráka. Tomáš Kožoušek zde staví polyfunkční dům, v jehož přízemí budou prostory pro dva obchody a v dalších dvou patrech staví sedm bytů. „Jsou ve velikosti od 1+kk do 4+kk, v podlahové ploše to je od 30 do 100 metrů čtverečních,“ sdělil. Byty i komerční prostory plánuje pronajímat.

Zatímco u obchodů už zájemce má a čeká jen na podpis smlouvy, byty jsou zatím volné. „Jsem sice v kontaktu s některými možnými zájemci, ale ještě s nimi nemám nic definitivně uzavřené,“ doplnil. Stavba v posledních týdnech způsobuje komplikace zejména řidičům, kteří nemohou ulicí Dr. Svěráka projet a musí ji objíždět okolními komunikacemi. „Stavba bude hotová do prosince letošního roku, od začátku příštího roku se tak mohou lidé do bytů stěhovat,“ dodal Kožoušek.

{% photo src="https://i.ohlasy.info/64oQQuB.jpg" caption="Za nemocnicí" author="Tomáš Znamenáček" %}

### Městské bytovky za nemocnicí

Vedle soukromých developerů se do přípravy ploch pro bydlení chystá také boskovická radnice. Na poli za nemocnicí připravuje plochu pro výstavbu malometrážních bytových a řadových rodinných domů. Urbanistické studie na tuto lokalitu vznikly celkem tři, nakonec radní a stavební komise vybrala jako nejvhodnější návrh od ateliéru EA Architekti.

Tento návrh počítá se čtyřmi bytovými domy, z nichž každý bude mít 18 až 21 bytů, dále je navrženo na ploše zhruba 30 tisíc metrů čtverečních osm atriových rodinných domů a devatenáct řadovek. A také se počítá i s občanskou vybaveností, tedy parkovacími místy a dětskými hřišťmi i další plochou, kde se bude moci hrát basket, volejbal, tenis nebo badminton.  

Zhruba osmdesátku bytů chce stavět přímo město ze svých peněz a umožnit tak dostupnější bydlení mladým rodinám. Zároveň tím rozšíří městský bytový fond téměř na dvojnásobek. Dnes totiž město vlastní a pronajímá přibližně stovku bytů.

I u rodinných domů byla od začátku vize, že by jejich výstavbu mělo mít ve své režii město, aby byly cenově dostupnější pro mladé. Pozemky na nedalé Rovné se prodávají za 2150 korun za metr čtvereční, ve výsledku tak zájemce za parcelu o 800 metrech zaplatí 1,7 milionu.

Zda ale město bude stavět také řadovky a atriové rodinné domy a investovat tak do nich peníze z rozpočtu, není jasné. Radnice se v tomto případu dosud pevně nerozhodla a čeká na v současnosti zpracovávaný projekt technické infrastruktury, komunikací a hrubých terénních úprav.

„Nejdřív bude zpracován projekt, abychom věděli, jak to bude vypadat a jaký bude výkaz výměr; rozhodování o tom, jakou formou se bude obsazovat a vybírat, jestli bude zhotovitelem město, nebo město vytvoří služby, které to budou zaštiťovat, nebo se to bude řešit developersky – to už bude na rozhodnutí nového vedení, které vznikne po volbách. My děláme všechny kroky pro to, aby lokalita byla k tomuto rozhodnutí připravena,“ uvedla už před časem starostka Boskovic Hana Nedomová (ČSSD). Kompletní projekt má být hotový do konce listopadu letošního roku. Seznámí se s ním tak už nová městská rada vzniklá po říjnových komunálních volbách.

*Článek byl po vydání aktualizován o novostavbu na Komenského ulici.*
