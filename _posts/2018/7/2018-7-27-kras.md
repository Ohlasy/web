---
title: "Červenec 2008: V Krasu definitivně končí výroba oděvů"
perex: Někdejší oděvní podnik Kras dodnes v Boskovicích připomíná rozsáhlá budova mezi Tyršovou a Jiráskovou ulicí. Kdysi zaměstnával stovky lidí, v červenci 2008 odtud ale odešly poslední švadleny.
cover-photo: https://i.ohlasy.info/RBWxMH9l.jpg
author: Marek Osouch
category: seriály
serial: osmicky
---

*Někdejší oděvní podnik Kras dodnes v Boskovicích připomíná rozsáhlá budova mezi Tyršovou a Jiráskovou ulicí. Kdysi zaměstnával stovky lidí, v červenci 2008 odtud ale odešly poslední švadleny. Textem pokračujeme v seriálu o osmičkových výročích v Boskovicích.*

{% photo src="https://i.ohlasy.info/iiYi6qT.jpg" caption="Stavba Krasu, šedesátá léta" author="archiv Města Boskovice" %}

Psal se leden 1965 a na Sokolské ulici mezi dnešní Jiráskovou a Tyršovou byla slavnostně otevřena nová budova národního podniku Kras, který se specializoval na výrobu oděvů. Do té doby byl Kras v různých objektech po celém městě – namátkou na dnešní ulici Havlíčkova v budově, ze které později vzniklo právě oděvní učiliště Krasu, dále na sousední Legionářské, kde dnes sídlí firma Falko, nebo na Lidické, kde je dnes zdravotnické středisko Hippokrates.

Kras na Sokolské úspěšně fungoval až do přelomu tisíciletí, dokdy také zaměstnával více než tisícovku lidí, a patřil tak s Minervou k největším zaměstnavatelům v Boskovicích.

V roce 2001 ale začala mít velké problémy celá mateřská firma Kras Haka Brno. V listopadu téhož roku byl na společnost prohlášen konkurz. Firma se potýkala s vysokým úvěrovým zatížením z dob privatizace. A neměla jen tyto dluhy. V roce 2005 uznal konkurzní správce pohledávky stovek věřitelů za více než 400 milionů korun.

{% photo src="https://i.ohlasy.info/RBWxMH9.jpg" caption="Kras v roce 1975, dílna sak" author="archiv Města Boskovice" %}

### Boskovický Kras úspěšně přežije konkurz

Provoz boskovického Krasu ale problémy nenarušily, pánské obleky vyráběl stále dál, zatímco v jiných městech, kde Kras působil, se postupně šít přestalo. Výroba pokračovala v Boskovicích i v době, kdy byla zdejší textilka opakovaně nabízena v dražbě ke koupi.

Nového majitele získal boskovický Kras zaměstnávající 450 lidí v roce 2005. Stala se jím společnost All Computers, která měla s Krasem plány, jak podnik znovu postaví na nohy. Ředitel závodu Miroslav Schurek v roce 2006 věřil, že obtížné období už má společnost za sebou.

„Podařilo se nám sehnat několik menších zákazníků, takže výroba je znovu kapacitně naplněna zakázkami. Jedná se zejména o konfekční výrobu pánských obleků i nějakých dámských oděvů. Doháníme propad, situace se pomalu stabilizuje,“ uvedl tehdy pro regionální noviny Boskovicko s tím, že majitelé firmy mají velký zájem fabriku dále provozovat.

Z výroby potahů na autosedačky, kterou původně plánovali noví majitelé více rozjet, ale sešlo. „V této oblasti již nebylo tolik zakázek, aby dílna jela naplno. Místo toho se bude v dílně znovu šít pánská konfekce,“ vysvětlil někdejší ředitel.

O rok později už ale bylo vše jinak. Hned zkraje roku 2007 měla nově pojmenovaná firma Kras Boskovice s.r.o. problémy s vyplácením mezd. I proto společnost postupně opouštěli zaměstnanci a vše vyvrcholilo úplným zastavením provozu v témže roce. Tehdy se tak více než dvě stovky lidí najednou ocitly bez práce.

Podnik sice neměl nouzi o práci, ale přesto neměl peníze a nedokázal umořovat dluhy. Problém byl totiž zejména v nízkých cenách v celém oděvním průmyslu, které byli zákazníci ochotni platit. Společnost, jakou byl Kras s 250 zaměstnanci, se tak nedařilo uživit.

{% photo src="https://i.ohlasy.info/FeDkt6m.jpg" caption="Kras v roce 1975" author="archiv Města Boskovice" %}

### Naději pro švadleny přináší firma Pleas

V Krasu sice utichly šicí stroje, ale ne na dlouho. Naději, že se bude dál v Krasu šít, přinesla do Boskovic havlíčkobrodská firma Pleas. Krátce po konci Krasu se zmíněná společnost rozhodla část budovy pronajmout a šít v Boskovicích oděvy ze svého sortimentu, a to pyžama a noční košile.

Desítky bývalých zaměstnanců Krasu se tak přeškolili z šití obleků na toto prádlo a věřili, že pod novým zaměstnavatelem bude práce jistější. Jenže už po roce Pleas otočil.

„V důsledku rozsáhlé racionalizace a redukce sortimentu včetně ukončení celých kolekcí došlo k výraznému snížení potřeb v oblasti tkaných výrobků. Výrobky z tkanin budou do budoucna představovat už jen doplňkový segment. Pleas se proto do budoucna zaměří opět na svou stěžejní výrobní oblast, a to pleteniny. Celková úprava kapacit je z výše uvedených důvodů nezbytná,“ oznámilo tehdy představenstvo Pleasu a v červenci 2008 opustila firma Boskovice. Zhruba sedmdesátka švadlen tak byla opět bez práce a musela hledat zaměstnání jinde.

Firma skončila, zaměstnanci odešli, za šicí stroje už nikdo neusedával, ale budova stála na stejném místě dál. Až v roce 2010 ji za 27 milionů koupil boskovický podnikatel Pavel Schwarzer. Díky koupi se také dostalo na úhradu nevyplacených mezd pro švadleny Krasu. Na peníze musely čekat tři roky.

{% photo src="https://i.ohlasy.info/MuCIRIw.jpg" caption="Dnešní podoba" author="Tomáš Znamenáček" %}

### Z Krasu vzniká obchodní centrum

Pavel Schwarzer, který do Krasu přestěhoval sídlo své firmy Eko-domov, se rozhodl vybudovat v bývalých výrobních halách obchodní centrum. „Chceme dát prostor firmám, které dělají obchod a k tomu třeba nějakou montážní službu. Zákazník by tu měl nakoupit všechno od hřebíku až po nábytek, koberce, barvy,“ měl tehdy představy Pavel Schwarzer.

To se mu po osmi letech téměř povedlo. Až na několik prostor má celý Kras obsazený. „Jsou zde prodejny svítidel, nábytku, koberců, koupelnové studio, železářství, barvy laky, vše pro vodoinstalaci a topenářství a několik obchodů s oděvy,“ vyjmenoval některé obchody podnikatel. Vedle toho slouží Kras také jako sklad pro některé firmy a v rozsáhlých halách mají i některé svou výrobu. „Rádi bychom ještě otevřeli kavárnu,“ doplnil.

Zatímco z vnějšího pohledu z Jiráskovy nebo Tyršovy ulice má Kras stále stejnou fasádu, uvnitř musel podle svých slov investovat desítky milionů do generální opravy. A staví i v současné době, kdy na Jiráskově vybudoval 27 míst a dalších 14 se uvolnilo přímo na ulici. Dále také chystá přístavbu z Jiráskovy ulice.

„Bude před současnou oranžovou přístavbou. Tato nová bude mít velká okna a díky tomu se bude dát projít celým Krasem, tedy vejít na Jiráskově a vyjít na Sokolské. Bude to taková pasáž,“ řekl s tím, že hotovo chce mít do konce příštího roku. „Pak už bude zbývat jen vybudovat nový velkokapacitní výtah a Kras už bude dobudovaný,“ dodal s tím, že po osmi letech splňuje investice jeho očekávání.
