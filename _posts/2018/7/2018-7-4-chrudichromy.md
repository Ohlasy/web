---
title: "Rendez-vous s jazykem: Místní jména na Boskovicku – Chrudichromy"
cover-photo: http://i.ohlasy.info/eKC6qsml.jpg
author: Vít Boček
category: seriály
serial: jazyk
---

*Obec Chrudichromy leží asi 3 kilometry severozápadně od Boskovic. Její jméno patří k názvům, které se v průběhu staletí moc neměnily, ale původ příliš jasný není.*

{% photo src="http://i.ohlasy.info/eKC6qsm.jpg" author="Lukáš Malý" %}

První písemná zmínka o obci pochází z roku 1368 ve spojení *de Chrudichrom*. V dalších stoletích se pak vyskytly následující tvary: *de Chrudiechrom* (1402), *z Chudyechrom* (1405), *de Chudyechrom* (1407), *in villa Chrudyechrom* (1437), *de Chrudychrom* (1447), *z Chrudichrom* (1460), *z Chrudiechrom* (1464), *z Chruděchrom* (1480), *v Chrudiechromich* (1497), *v Chrudiechromech* (1499), *na ves Chrudiechromy* (1512), *ze vsí Chrudichrom* (1525), *fojta z Chrudichrom* (1528), *ves Chrudiechromy* (1547, 1569, 1573), *Chrudichromy* (1677), *Chrudichrom* (1718, 1720), *Chudichrom* (1751), *Chrudichrom* (1846, 1872), *Chrudichromy* (1885).

Zaujmou nás asi podoby bez hlásky *r* v první slabice, pocházející jednak z počátku 15. století, jednak později z poloviny 18. století. Je otázkou, zda se zde snad nemůže jednat o stopu původního znění názvu této vesnice.

Na webových stránkách obce v sekci historie k tomu čteme: „Rozhodovalo se mezi dvěma názvy Chuděchromy a Chrudichromy, jenž se ujal druhý, název obce.“ Zde se oba názvy uvádějí jako rovnocenné, a mělo se mezi nimi dokonce vybírat. Nevíme, odkud autor tohoto úryvku čerpal informace, ale vypadají málo věrohodně. Patrně se jedná jen o tradovaný lidový výklad. Že by se někdy při pojmenování vznikajících osad volilo mezi různými navrženými jmény, nám pro starší období není známo (jinou věcí jsou novodobé soutěže o názvy vznikajících sídel, mezi nimiž svou tragikomikou vyniká ta o [pojmenování Havířova](https://cs.wikipedia.org/wiki/Havířov#Název_města) z 50. let).

To ovšem neznamená, že by podoby bez *r* skutečně nemohly být původní. Jméno vsi by tak asi bylo posměšné, znamenalo by „ves lidí, kteří jsou chudí a chromí“. Museli bychom ale nějak vysvětlit, proč se pak ve většině podob objevuje *r*, a tady se jen těžko nějaký důvod najde.

Proto se jeví jako pravděpodobnější obrácená možnost, tedy to, že podoby bez *r* jsou sekundární a původní bylo *chrud-*. Podoby s *chud-* by pak byly výsledkem víceméně nahodilého vypadnutí *r* proto, že brzy nato, ve třetí slabice, opět zaznívá hláska *r.* V takových případech se často stává, že se jedno *r* (případně *ř*) buď změní na jinou hlásku (typicky na *l*, jako třeba ve valašském *lebarbora* a koneckonců i ve spisovném slově *legrace*, jež pochází ze staršího tvaru *rekrací* a ten z latinského *recreātiō* „zotavení, osvěžení“), nebo skutečně zcela zmizí (příkladem je třeba český nářeční tvar *pyskyřice* nebo slovenské *brat* ze staršího *bratr*). Kromě vypadnutí se ovšem nabízí jako vysvětlení absence *r* i to, že těm, kdo zapsali podoby bez *r*, už nebyl zřejmý původ první části slova *Chrudichromy*: nevěděli, co znamená, a tak vlastně svým zápisem naznačili možné spojení se slovem *chudý*.

Hlavní otázkou nicméně zůstává, co znamenalo ono *chrud-*. Po formální stránce připadají v úvahu jako možní původci tohoto tvaru hned tři praslovanská slova: (1) přídavné jméno *\*chrudъ* „drsný“, snad příbuzné s litevským *skraudus* „drsný“; (2) přídavné jméno *\*chrǫdъ* „kučeravý“, doložené v církevněslovanském *chrudъ* „kučeravý, kudrnatý“ a snad i v názvu českého města *Chrudim*, který je odvozen od osobního jména *Chrudim* označujícího patrně kadeřavého, kudrnatého člověka (někdy se však toto osobní jméno považuje za přejaté z germánského nebo dokonce keltského prostředí a předpokládá se pak jiný význam); (3) sloveso *\*chrǫditi* „oslabovat“, doložené zřejmě ve staročeském *chlúditi* „tížit, trápit, oslabovat“.

Z významového hlediska nejsou příliš pravděpodobné první dva výklady: není jasné, proč by se k sobě sdružovalo „drsný“ a „chromý“, respektive „kučeravý“ a „chromý“. Lákavější je proto třetí výklad, v němž je spojení „slabý“ a „chromý“ logické. Tento výklad ovšem musí předpokládat střídání *r* (*chrudъ*) a *l* (*chlúditi*) v základu slova. Ale to je asi jakžtakž přijatelné, obzvláště pokud se do této slovní rodiny začlení ještě slovo chřadnout. V názvu *Chrudichromy* tedy možná máme posměšné jméno vsi „lidí, kteří jsou slabí a chromí“.

Na druhou stranu je třeba zmínit, že vsí, jejichž název je motivován kolektivní přezdívkou charakterizující nápadnou vlastnost obyvatel daného místa, není mnoho. Dříve se takový původ přisuzoval řadě názvů, ale v poslední době se dává přednost jiným výkladům. Tak například *Žabovřesky* se dříve vykládaly jako „ves lidí, kteří vřeští jako žáby“, zatímco nyní se považuje za přesvědčivější výklad Žabovřesk jako „vsi lidí žijících na místech, kde je hojnost žab“. I název *Chrudichromy* byl tedy možná motivován jinak, než jsme si ukázali…