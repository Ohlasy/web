---
title: Zpravodajský přehled za červenec
cover-photo: https://i.imgur.com/mlQGwGxl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červenci na Boskovicku událo.*

{% photo src="https://i.imgur.com/mlQGwGx.jpg" caption="Nová náves v Mladkově" author="Jaroslav Parma" %}

V Boskovicích bude v říjnových komunálních volbách kandidovat celkem 10 politických uskupení. Konkrétní podoba kandidátek bude oficiálně zveřejněna až za dva tři týdny, nyní mají strany ještě možnost dělat změny a opravit případné chyby, na které je upozorní úřad.

Podle informací Ohlasů by se tedy voleb měly zúčastnit následující subjekty: ČSSD s lídryní Hanou Nedomovou, ANO s lídrem Lukášem Holíkem, KDU-ČSL s lídryní Dagmar Hamalovou, ODS s lídrem Jaroslavem Dohnálkem, Volba pro Boskovice s podporou TOP 09 s lídrem Pavlem Vlachem, STAN a Sportovci s lídrem Radkem Mazáčem, KSČM s lídrem Vladimírem Farským, Piráti s lídrem Radkem Šamšulou, Boskováci s lídrem Michalem Staňkem a Nestraníci s lídrem Vladimírem Jakubcem.

Předvolební kampaň odstartovala v [Boskovickém zpravodaji](http://www.ohlasy.info/clanky/2018/07/zpravodaj.html).

Kvůli suchu zakázali úředníci [odběr vody z místních toků](https://blanensky.denik.cz/zpravy_region/urednici-omezili-odber-vody-z-mistnich-toku-kvuli-velkemu-suchu-20180727.html).

Mezi Velkými Opatovicemi a Boskovicemi [nebudou celý srpen jezdit vlaky](https://www.cd.cz/jizdni-rad/omezeni-provozu/vyluka/5079/). Po dobu výluky budou nahrazeny autobusovou dopravou.

Jako nereálný projekt vypadá stále víc [obchvat Boskovic ve směru na Jevíčko](http://www.ohlasy.info/clanky/2018/07/obchvat.html). Záměr mimo jiné nezískal souhlasné stanovisko Jihomoravského kraje. Ten Boskovicím doporučuje vyčkat na stavbu D43.

Podrobnější výsledky svého hospodaření prezentovala [boskovická nemocnice](http://www.ohlasy.info/clanky/2018/07/hospodareni-nemocnice.html).

V boskovicích probíhá poměrně masivní výstavba bytových domů. Spočítali jsme, že [přibude přes 400 bytů](http://www.ohlasy.info/clanky/2018/07/reality.html).

[Senát souhlasil s peticí za výstavbu D43](http://boskovice.cz/jaromira-vitkova-uspela-s-nbsp-petici-za-nbsp-d43-v-nbsp-senatu/d-34292), kterou předložila senátorka Jaromíra Vítková, a schválil navrhovaná usnesení – mimo jiné žádá zařadit stavbu mezi prioritní dopravní stavby České republiky.

Opravy se dočkala [náves v Mladkově](http://boskovice.cz/naves-v-nbsp-mladkove-se-nbsp-zmenila-k-nbsp-nepoznani/d-34315), kde v sobotu 8. září proběhne oslava 600 let od první písemné zmínky o obci.

V letním kině [zazpíval Karel Gott](http://boskovice.cz/retro-2/d-34319).
