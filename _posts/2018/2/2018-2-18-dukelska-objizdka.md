---
title: Přes Boskovice na Prostějov ani ťuk. Dukelská se na necelý rok zavře
cover-photo: https://i.imgur.com/Mm4Qndvl.jpg
author: Marek Osouch
category: zpravodajství
---

*Velké komplikace přinese oprava Dukelské ulice v Boskovicích, která zanedlouho začne. Do Prostějova se bude muset přes Šebetov nebo Sloup.*

{% photo src="https://i.imgur.com/Mm4Qndv.jpg" author="Tomáš Trumpeš" %}

Jen několik týdnů před spuštěním je rozsáhlá rekonstrukce Dukelské ulice v Boskovicích na hlavním tahu na Prostějov, po kterém denně projede více než šest tisíc aut. Oprava začne 5. března a trvat bude podle současných plánů do podzimu.

Tisícovky řidičů tak budou muset zvolit okliku, a to nijak krátkou. V Boskovicích se totiž na silnici II/150 vedoucí na Prostějov jinak než po opravované Dukelské nedostanou. Stejně tak z opačného směru. Obyvatelům Hrádkova a Vratíkova nezbude nejspíš nic jiného než jet do Boskovic místo zhruba čtyř kilometrů čtyřiadvacet, tedy místo několika minut přibližně půl hodiny. Plánované jsou dvě oficiální objížďky: severní přes Šebetov, Kořenec a Benešov, a jižní přes Rájec-Jestřebí, Sloup a Němčice.

{% photo src="https://i.imgur.com/Wle3uhH.gif" caption="Možné objížďky" author="Mapy.cz" %}

Severní směr nelze zkrátit vůbec, protože mezi Kořencem a Boskovicemi se rozprostírá boskovická přehrada. Jižní objízdnou trasu si však nejspíš budou snažit řidiči, kteří znají místní region, snažit zkrátit cestu po úzké silnici přes Kuničky, aby nemuseli zajíždět až do Sloupu.

„Je velice obtížné zkoordinovat stavební práce s provozem na této silnici. Město Boskovice se snaží v rámci jednání udělat maximum pro to, aby toto omezení zasáhlo do života města co nejméně. Ale ztížení dopravní dostupnosti, z důvodu nutnosti opravy této komunikace, nelze zabránit,“ uvedla boskovická místostarostka Dagmar Hamalová (KDU-ČSL).

{% photo src="https://i.imgur.com/p1hBdPA.gif" caption="Teoretické možnosti objížďky v Boskovicích" author="Mapy.cz" %}

V úvahu teoreticky přichází ještě dvě možnosti, jak si zkrátit objížďku kvůli zavřené Dukelské: jet přes menší most z žulových kostek na Bělskou ulici, mezi domy odbočit na polní cestu k ohradě s koňmi za Novibrou a zde se vydat po opravené cestě nahoru na Gagarinovu. Podobně se lze ke koním dostat i z druhé strany po polní cestě od Šmelcovny. O těchto možných cestách ví i na boskovické radnici a počítají, že po nich zřejmě budou lidi auty jezdit. „Sami jejich využití zvažujeme,“ řekla Dagmar Hamalová. Plánují proto výspravu polních cest a nejspíš i semafory na řízení provozu. Tato zkratka oproti oficiálním objízdným trasám by pomohla zejména obyvatelům Hrádkova a Vratíkova nebo i Valchova.

Dukelská se bude opravovat od křižovatky u stacionáře Betany přes most až po splav na Bělé. Snadnou cestu ke svým domům tak nebudou mít ani lidé ze sousední Bělské ulice. „Pro místní občany a podnikatele bude dostupná na základě povolení k vjezdu, průjezdná bude také pro linkové autobusy,“ přiblížila místostarostka s tím, že povolenku dostane zhruba 170 domácností. Budou to obyvatelé Dukelské, Bělské, Podlesí a Milánov.

Uzavírku ale i tak jednoznačně pocítí místní podnikatelé, například Hotel Moravia, a zkomplikuje dopravu do práce zaměstnancům Novibry. Ti, kteří dojíždí vlastním autem, budou muset jet po některé z objízdných tras, nebo nechat auto třeba právě na parkovišti u Betany a zbylý zhruba kilometrový úsek jít pěšky.

A proč takto dlouhá uzavírka? Do práce se tam pustí totiž všichni, kdo můžou. Nejdříve začne Svazek s opravami kanalizačních a vodovodních potrubí z roku 1953, potažmo 1929. Tato investice vyjde na osm milionů korun. Následně se do oprav přidá město, které za sedm milionů opraví chodníky nebo autobusové zastávky u kapličky a další přilehlé plochy. Výměnu kabelů si naplánovala také energetická společnost E.ON a nakonec po všech přijde na řadu krajská Správa a údržba silnic, která položí nový asfaltový koberec.

 „Dle předpokládaného harmonogramu bude v září a říjnu, případně listopadu, probíhat oprava povrchů komunikace, která zahrnuje nové odvodnění komunikace a výměnu pokladních a obrusných asfaltových vrstev v úseku opravené komunikace. V této době bude v případě potřeby provedena také výměna kanalizačních přípojek podle zjištění jejich stavu,“ pokračovala místostarostka.

Zmizí tak letité díry a nejhorší úsek na hlavním tahu přes Boskovice. Za mostem ve směru na Prostějov ale nový povrch nebude. „Po opravě vodovodu za mostem směrem na Valchov bude pouze zapravena rýha nad výkopem,“ doplnila místostarostka. Nebude se opravovat ani samotný most, na rozdíl od lávky pro pěší. Oprava mostu je na Jihomoravském kraji, který s ní v rámci této opravy podle místostarostky nepočítá.

Vzhledem k mnoha komplikacím, které uzavírka přinese, naplánovala boskovická radnice setkání s občany, které proběhne ve středu 21. února v 17 hodin ve velké zasedací místnosti městského úřadu.