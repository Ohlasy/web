---
title: Otevřeně za dveřmi
cover-photo: https://i.imgur.com/mIeI5mhl.jpg
author: Marek Osouch
category: názory a komentáře
---

*Současné vedení města si poslední dobou zvyká k ožehavým tématům svolávat takzvané zastupitelské semináře. Za pár dní se jeden takový seminář koná k tématu, které hýbe Boskovicemi dlouhodobě, a to nemocnice.*

{% photo src="https://i.imgur.com/mIeI5mh.jpg" author="Tomáš Znamenáček" %}

Do Boskovic přijedou už v pondělí zástupci firmy Agel prezentovat svůj zájem o boskovickou nemocnici. [Rádi by se jí ujali a v budoucnu provozovali](http://www.ohlasy.info/clanky/2017/12/nemocnice-agel.html), slibují velké investice. Co bude ale firma přesně prezentovat a jaké případné plány má s největším zdravotnickým zařízením na okrese, to se veřejnost ani novináři zatím nedozví. Vše se bude odehrávat za zavřenými dveřmi boskovické radnice.

Semináře nebo také pracovní setkání zastupitelů jsou v některých obcích oblíbené – nejdříve všechno probereme tajně za dveřmi a pak na veřejném zastupitelstvu, kam mohou občané, vše bez diskuze schválíme, jak jsme si už předem domluvili. Politika se ale má odehrávat právě veřejném zasedání zastupitelů; interní debaty mohou probíhat na úrovni zastupitelských klubů nebo koalice, nikoli celého zastupitelstva. Na politiku takový postup jen klade hořkou pachuť.

U plánovaného semináře o současné situaci v nemocnici a nabídce firmy Agel by měl být opačný postup nejen kvůli konečnému dojmu z politiky jako takové. Nabízím ještě několik dalších:

1) Zájemcem je velká firma, za níž stojí český miliardář Tomáš Chrenek. Nabídku chtěla sama prezentovat veřejně. Otázka ke spekulaci: Proč její nabídce město nevyhovělo, když sama firma nic nechce tajit?

2) Také jednatel nemocnice opakovaně vyzval vedení Boskovic, aby svolalo mimořádné zastupitelstvo k situaci v nemocnici a všechna čísla se veřejně prezentovala. Otázky ke spekulaci: Proč se tak dosud nestalo? Bojí se něčeho radnice?

3) Nemocnice je neustále předmětem nejrůznějších diskuzí. Otázka ke spekulaci: Nezavdává tajnůstkářství radnice jen různým fámám, které nemocnici poškozují?

Jako by vlastníkovi, tedy městu, ani valné hromadě, neboli městské radě, ani jedna z těchto výhrad nevadila. O [dopisu zaslaném na Jihomoravský kraj](http://www.ohlasy.info/clanky/2017/10/prevod-nemocnice.html) se také nejspíš nikdo neměl dozvědět, o dopisu od firmy Agel také ne. Opět tyto případy z poslední doby jen dávají prostor spekulacím, proč se vše děje takto skrytě. 

Za uzavřené jednání zastupitelů ovšem nemá odpovědnost jen současné vedení města. Velký díl nese také opozice, která by měla vládnoucí strany kontrolovat. Takže když nemá dost rozumu koalice, neměla by opozice na něco takového vůbec přistoupit a uzavřené jednání by měla odmítnout. Boskovická opozice má navíc dost hlasů na to, aby se na její popud svolalo veřejné mimořádné zastupitelstvo.

Otevřená radnice a informační vstřícnost totiž nespočívají pouze ve zřízení nového zpravodaje nebo zasílání textových zpráv občanům na mobil. Otevřená radnice je otevřená jedině, když je otevřená ve všech směrech. A to v Boskovicích, kde se k nejdůležitějším tématům svolávají neveřejná jednání, rozhodně neplatí.

Právě otevřenost je ale jediná cesta, jak si mohou politici vybudovat skutečnou důvěru občanů. Když se před nimi nebudou schovávat a budou je naopak na radnici zvát, občané uvidí, že politici nemají co skrývat a chtějí společně s nimi budovat město k lepšímu.