---
title: Voličská revoluce se za rok může projevit i v komunálních volbách
perex: Do jaké míry se nová politická mapa České republiky za rok promítne do komunálních voleb?
cover-photo: https://i.ohlasy.info/llLEzgol.jpg
author: Tomáš Trumpeš
category: názory a komentáře
tags: politika
---

*Volby do Poslanecké sněmovny překreslily politickou mapu České republiky, jak zní jedna z hojně užívaných novinářských floskulí. Ano, změna je zřetelná a nespokojenost s dosavadní politikou vyjádřili voliči jasně. Do jaké míry má tato nespokojenost obecnější charakter a jak se promítne do komunálních voleb, uvidíme přesně za rok.*

{% photo src="https://i.ohlasy.info/llLEzgo.jpg" author="Tomáš Znamenáček" %}

Celostátní nálady se do komunální politiky přelévají různě, vždycky se ale přelévají. Ostatně ne nadarmo nám aktuálně v Boskovicích vládne koalice kopírující tu celostátní. Co udělá s místní politikou tak razantní zemětřesení, jakého jsme byli svědky (a strůjci) o minulém volebním víkendu, je těžké odhadovat. Otázek se ale nabízí hned několik:

**Může sociální demokracie zastavit svůj totální pád?** Celostátní ztráta se projevila i v Boskovicích dramaticky – ČSSD zde ztratila takřka přesně tisíc hlasů. Kvůli způsobu hlasování u komunálních voleb, při kterém se mohou zaškrtávat jen jednotliví kandidáti z různých stran nebo lze podpořit přímo konkrétní stranu, nemáme přesné informace o voličském jádru stran. Přesto z čísel vyplývá, že při minulém velkém úspěchu v komunálních volbách v roce 2014 se ČSSD opírala o věrné stranické voliče ve značné míře. Pro tradiční stranu je tato *značková* podpora nesmírně důležitá a ztráta stovek příznivců, kteří se mohou přiklonit k jiné *značce*, by byla i v Boskovicích pro ČSSD katastrofální.

Lze navíc očekávat, že stranu po totálním pádu, navíc zatíženou obrovským dluhem, čeká i odliv členů a podporovatelů. Také to se může projevit i na komunální úrovni.

**Co se stane s místním hnutím ANO?** Nová dominantní síla české politické scény, Babišovo hnutí ANO 2011, nemá příliš zakořeněnou podporu v regionech. V Boskovicích buňka hnutí existuje, její dosavadní činnost však nepůsobí zrovna přesvědčivě. Za poměrně krátkou dobu se zde vystřídalo několik předsedů, ten aktuální je prakticky jediným alespoň trochu známým a aktivním členem – jedná se o [Lukáše Holíka](http://www.ohlasy.info/clanky/2015/04/rozhovor-lukas-holik.html). Ten je však limitován tím, že nemá zastupitelský mandát. Hnutí ANO tak sice je součástí vládnoucí koalice, ale v zastupitelstvu (potažmo v radě) za ně sedí nestraničtí kandidáti, přičemž nejvýraznější z nich, podnikatel [Pavel Schwarzer](http://www.ohlasy.info/clanky/2016/05/rozhovor-schwarzer.html), působí, že je politikou spíše unaven. Celkově je hnutí v koalici neviditelné.

Největší otázkou tedy bude, jakou kandidátku hnutí ANO v Boskovicích postaví, jak bude tentokrát soudržné a jak silného a kompetentního lídra nabídne jako kandidáta na nejvyšší funkce ve městě. Na jednu stranu by bylo problematické, kdyby sama členská základna hnutí nadále nevykazovala známky aktivního týmu. Na druhou stranu hnutí hrozí, že se po fenomenálním celostátním úspěchu stane obětí zájmu lidí, kteří ho budou chtít i na komunální úrovni použít jen jako výtah k úspěchu a moci. Právě *značková* podpora voličů může tentokrát udělat hodně právě u hnutí ANO.

**Vzniknou do voleb nové politické subjekty a kolik jich bude celkem kandidovat?** V minulých komunálních volbách kandidovalo do boskovického zastupitelstva osm subjektů, což je poměrně málo. V příštích volbách za rok můžeme čekat nárůst – své aktivity obnovil [Vladimír Jakubec](http://www.ohlasy.info/clanky/2016/06/rozhovor-jakubec.html) s nestraníky, spekuluje si i o podnikatelské kandidátce, která se v minulosti obvykle politického klání účastnila.

Na celostátní úrovni ale významně zabodovaly nové subjekty: především Piráti a také STAN. A samozřejmě Okamurova SPD. Vzniknou jejich aktivní buňky s chutí promlouvat do místní politiky také v Boskovicích? To by mohlo s poměrem stávajících politických sil výrazně zahýbat.

**Může se ODS vrátit jako lídr?** V minulých komunálních volbách byla ODS v podobné situaci, jako je dnes ČSSD. I ona se vyrovnávala s celostátním propadem pod 8 procent voličské podpory a obhajovala dominantní úlohu na radnici. Přes prohru prokázala, že alespoň v Boskovicích nepadla na dno. Jestli bude schopná vrátit se tentokrát v plné síle a bojovat znovu o starostenský post, bude jednou z dalších zajímavých otázek příštích voleb. Stejně tak to, jestli do boje vyšle ostříleného lídra [Jaroslava Dohnálka](http://www.ohlasy.info/clanky/2015/02/rozhovor-jaroslav-dohnalek.html), nebo bude nabízet novou tvář.

---

Na všechny tyto otázky dostaneme odpověď v průběhu jednoho roku, který zbývá do komunálních voleb. Ono překreslení politické mapy České republiky se městu pravděpodobně nevyhne, ale neznámých faktorů pro jeho lepší odhad je ještě příliš mnoho. Záležet bude také na tom, jak se strany s tímto faktem vyrovnají a jak vyhodnotí příčiny tak razantní změny voličské nálady. Jaké vlastně jsou důvody této takřka revoluce v chování voličů? Dovoluji si nabídnout dvě.

Ta první je, že dochází ke generační obměně, kterou strany zcela zanedbaly. Nedokázaly se otevřít a vytvořit prostředí, které by lákalo mladé aktivní lidi. A tohle je věc, která se může projevit i v Boskovicích: lidé pod čtyřicet budou těžko vstupovat do tradičních stran, pravděpodobnější je, že se jejich případná aktivita přetaví v nějakou novou sílu. Ale chuť angažovat se už by mít mohli, i boskovická politika působí trochu přestárle. Stačí se podívat, kolik uskupení nabízelo v posledních dvou třech volebních kláních prakticky stejná jména na čele.

Druhý důvod je ten, že voliči nevolí za odměnu. Na to doplatila sociální demokracie na celostátní úrovni a může na to doplatit i v Boskovicích. Zdá se, že voliči každou chybu nemilosrdně trestají, ale pozitiva berou jakou samozřejmost. Co je naopak zajímá, je budoucnost. Není se čemu divit, žijeme ve světě, který se prudce mění, a proto je logické, že lidé od politiků čekají, že tyto změny vidí, orientují se v nich a vykazují připravenost se s nimi vyrovnávat.

Také v komunálních volbách se po mém soudu voliči možná nebudou tolik ohlížet zpět, ale budou chtít vědět, co strany a hnutí plánují s tímto městem do budoucna. Mají nějaký plán, nějaké jasné priority? Mají dost invence a přijdou se zajímavými tématy? I to se během příštího roku dozvíme a právě to bude možná rozhodující, i když vzhledem k systému komunálních voleb bude samozřejmě záležet i na tom, jestli strany nabídnou důvěryhodné a kompetentní osobnosti, které budou zárukou toho, že se tyto plány přetaví v realitu.

Rok není zase tak dlouhá doba a také našim úkolem teď bude trochu se povznést nad pěnu dní a na budoucnost tohoto města se začít ptát.
