---
title: RegioJet bude stavět v Blansku a Letovicích
cover-photo: https://i.ohlasy.info/zVIbil1l.jpg
author: Marek Osouch
category: zpravodajství
---

*Soukromý dopravce vlaků RegioJet navyšuje od 10. prosince počet spojů mezi Prahou a Brnem. Nalákat budou chtít i cestující z dalších měst na trati mimo Brno.*

{% photo src="https://i.ohlasy.info/zVIbil1.jpg" caption="Souprava společnosti RegioJet ve Skalici nad Svitavou" author="Harold, Wikimedia Commons" %}

Adamov, Blansko a Letovice jsou tři zastávky, kde nově budou stavět vybrané žluté vlaky RegioJetu. Ten začne od 10. prosince jezdit devětkrát denně do Prahy i do Brna, v červnu příštího roku přibude ještě jeden pár vlaků. „Už loni jsme při vstupu na trasu Praha–Brno říkali, že jde jen o začátek z hlediska rozsahu služeb, které chceme ve vlakové dopravě nabízet,“ uvedl mluvčí společnosti RegioJet Aleš Ondrůj.

Konkrétně ve zmíněných třech zastávkách zastaví první ranní spoj, který má podle návrhu nového jízdního řádu vyjíždět z Brna v 5:03. V Adamově zastaví v 5:18, v Blansku 5:24 a v Letovicích 5:43. Do Prahy dojede zhruba čtvrt hodiny před osmou. „Zvolili jsme tyto zastávky tak, abychom zastavili v největších městech ležících přímo na trase,“ sdělil mluvčí RegioJetu.

Nezastaví tak ve Skalici nad Svitavou, která je nejbližší stanicí Boskovic na hlavním koridoru, podobně jako první ranní vlak Českých drah, jehož zastávku zde už loni zrušilo Ministerstvo dopravy a ani v novém jízdním řádu ji neobnovilo. Aleš Ondrůj však nevylučuje, že se do budoucna může současný stav změnit. „Situaci budeme sledovat a je možné, že v návaznosti na poptávku případně počty zastávek upravíme a doplníme,“ doplnil.

Prozatím tak budou muset lidé z Boskovic a okolí, kteří budou chtít využít vlaky soukromého dopravce, jet do Letovic. Tam se dostanou jednoduše autobusem, případně s přestupem ve Skalici i vlakem. Po prvním vlaku Českých drah, který vyjíždí z Letovic krátce po páté, je to druhý spoj, který zajistí, aby lidé z regionu byli v Praze hned ráno.

Podobný spoj, který zastaví v regionu, bude i poslední žlutý vlak jedoucí opačným směrem. Z Prahy vyjíždí ve 20:21, ve 22:18 je v Letovicích, 22:34 v Blansku a 22:42 v Adamově. Dnes však poslední autobus z Letovic do Boskovic vyjíždí osm minut před tím, než dojede v budoucnu soukromý vlak. Společnost Kordis, která koordinuje dopravu v Jihomoravském kraji, proto slibuje, že odjezd autobusu posune. „Provedeme změnu spočívající v opoždění posledního spoje s dnešním odjezdem v 22:10 na 22:23 z Letovic,“ sdělil mluvčí společnosti Kordis Květoslav Havlík.

Podle něj se tím však kvůli provázanosti celého integrovaného dopravního systému naruší odjezd jiného spoje. „Současně kvůli návaznosti linky v Podolí na autobus linky směr Velké Opatovice bude nutné asi o 5 minut opozdit poslední spoj s odjezdem v 22:11 z Boskovic do Velkých Opatovic, což může být některými pravidelnými cestujícími vnímáno negativně,“ doplnil Havlík s tím, že vše budou sledovat a případně dál upravovat.

### Nový vlak do Velkých Opatovic

Nový jízdní řád počítá i se změnami na lokálce do Velkých Opatovic. Posledním vlakem, který jede ze Skalice do Velkých Opatovic, už nebude ten, který vyjede v 17:22, ale až další o hodinu později. Jeden vlak tak tímto směrem přibude, stejně i opačným směrem. Každý pracovní den pojede z Velkých Opatovic vlak také v 18:03; dnes jezdí jen v pátky a vybrané dny. V pátky a vybrané dny pak pojede zcela nový spoj v 19:03.

V opačném směru se vlaky naopak omezí. Loni se s velkou slávou obnovovalo železniční spojení mezi Velkými Opatovicemi a Chornicemi, nově se tam však má podle návrhu jízdního řádu opět jezdit méně. Zatímco dnes jezdí ráno a odpoledne vždy jeden vlak každým směrem každý pracovní den, nově bude jen jeden pár vlaků o nedělích a svátcích.
