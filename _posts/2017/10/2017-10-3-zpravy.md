---
title: Zpravodajský přehled za září
cover-photo: https://i.ohlasy.info/23hamLLl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v září na Boskovicku událo.*

{% photo src="https://i.ohlasy.info/23hamLL.jpg" caption="Upuštěná boskovická přehrada" author="Tomáš Znamenáček" %}

Povodí Moravy zahájilo [rekonstrukci boskovické přehrady](http://www.pmo.cz/cz/media/tiskove-zpravy/povodi-moravy-zahajuje-rekonstrukci-vd-boskovice/). Práce potrvají přibližně dva roky a jejich cílem je zajistit bezpečný a spolehlivý provoz vodního díla i v případě desetitisícileté povodně.

Blíží se volby do Poslanecké sněmovny. Mezi poslance chtějí zamířit i [kandidáti z regionu](http://www.ohlasy.info/clanky/2017/09/snemovna-kandidati.html).

Vedení města plánovalo [zbourat Dvořáčkův mlýn](http://www.ohlasy.info/clanky/2017/09/dvorackuv-mlyn.html) v Červené zahradě. Proti se postavila iniciativa vedená Milošem Pachlem. Zastupitelstvo nakonec záměr minimálně odložilo.

Pokračování rekonstrukce boskovického letního kina se s největší pravděpodobností [natáhne ještě do dalších let](http://www.ohlasy.info/clanky/2017/09/letnak-opravy.html). Do příští sezóny se nejspíš opraví jen horní část kina.

Výstavba sportovní haly u základní školy na Sušilově ulici [se komplikuje](http://www.ohlasy.info/clanky/2017/09/hala-susilova.html). Město si nechává zpracovávat další podklady a jestli bude stát hala zde, nebo v Červené zahradě, se rozhodne až v prosinci.

[Zářijové zastupitelstvo](http://www.ohlasy.info/clanky/2017/09/zastupitelstvo.html) se kromě mlýna a sportovní haly zabývalo především situací v nemocnici. Velkým tématem byl převod nemocnice na Jihomoravský kraj. Vedení města se totiž kraje dotázalo, jestli je ochoten o převodu jednat.

Vedení nemocnice [se neodvolá v soudním sporu](http://www.ohlasy.info/clanky/2017/09/julinek-odvolani.html), který proti ní vítězně vedl bývalý ekonomický náměstek Tomáš Julínek. Lze očekávat, že bude následovat žaloba kvůli ušlé mzdě a nemocnice bude muset zaměstnanci, kterého se protiprávně zbavila, vyplatit až 1–2 miliony korun.

Vedení města chtělo [jednat s občany o rozpočtu](http://boskovice.cz/vedeni-mesta-jednalo-s-obcany-o-rozpoctu/d-31530/p1=1019), skoro žádní ale nepřišli. Lze z toho usuzovat, že [občany rozpočet nezajímá](http://www.ohlasy.info/clanky/2017/09/komentar-ankety.html)?

Boskovická spojka, která umožní vedení přímých vlaků z Brna do Boskovic, by měla být hotová nejpozději v roce 2021. Souběžně s ní bude nutné přeložit zhruba kilometr silnice mezi Boskovicemi a Lhotou Rapotinou, kde zaniknou oba přejezdy. Do budoucna se počítá s tím, že kolem Lhoty Rapotiny povede obchvat. Jde o poměrně frekventovanou silnici, loni po ní jezdilo přes 3300 aut denně.

[Volnočasový klub](http://www.ohlasy.info/clanky/2017/09/rozhovor-kratochvil.html) v prostorách bývalého Majáku oslavil první rok existence.

Boskovický advokát Adam Wilk byl v červenci [uznán vinen v případu podvodu](https://www.novinky.cz/krimi/435193-advokat-mel-objednat-okna-a-fakturu-hodit-na-bileho-kone-opijejiciho-se-vyslouzileho-hornika.html) při rekonstrukci domu v Boskovicích. Byl to už druhý odsuzující rozsudek. Po prvním z prosince loňského roku se Wilk úspěšně odvolal a odvolal se i tentokrát.

Finišují [úpravy parčíku](http://zrcadlo.net/clanky/Lide-budou-moci-jiz-brzy-posedet-v-parciku-u-boskovickeho-nadrazi-4355/) u boskovického autobusového nádraží.

Hrádkov [slavil výročí 530 let](http://boskovice.cz/hradkov-slavil-vyroci/d-31508/p1=1019) od svého založení.

Letovice budou mít [vlastní muzeum](http://blanensky.denik.cz/zpravy_region/letovice-budou-mit-vlastni-muzeum-vytvari-expozice-v-planu-jsou-i-besedy-20170929.html).

Až k Ústavnímu soudu se dostal případ sporu historičky a bývalé ředitelky blanenského muzea Evy Nečasové s rodinou Salm-Reifferscheidt. Historička ve své knize přirovnala Huga Mikuláše Salma k Hitlerovi a za své výroky se navzdory rozhodnutí soudu odmítala omluvit s odvoláním na svobodu vědeckého bádání. Ústavní soud nyní rozhodl, že [omluva za předmětné výroky je opodstatněná a stížnost Nečasové zamítl](https://zpravy.aktualne.cz/domaci/rozhodnuti-ustavniho-soudu-ve-sporu-historicky-a-rodu-salmu/r~cd9eaf26a2af11e78dfa0025900fea04/?redirected=1506699190).

Památník v Hodoníně u Kunštátu by mohlo od ledna [spravovat Muzeum romské kultury](http://www.romea.cz/cz/zpravodajstvi/domaci/pamatnik-v-hodonine-u-kunstatu-by-mohlo-spravovat-muzeum-romske-kultury). Záměr by měla v brzké době projednat vláda. Památník se měl původně otevřít teď v srpnu. Přípravy se ale pozastavily kvůli nejasnostem kolem toho, kdo by měl expozice provozovat a jak by měly vypadat.
