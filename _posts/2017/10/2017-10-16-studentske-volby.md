---
title: "Ach, ty volby… aneb Studenti volí trochu jinak"
cover-photo: https://i.imgur.com/2UXg82Kl.jpg
perex: Také na boskovickém gymnáziu proběhly studentské volby, které organizuje Člověk v tísni v rámci svého vzdělávacího programu Jeden svět na školách. Komentář k výsledkům napsal jeden z nich – student čtvrtého ročníku Martin Staněk.
author: Martin Staněk
category: názory a komentáře
---

*Také na boskovickém gymnáziu proběhly studentské volby, které organizuje Člověk v tísni v rámci svého vzdělávacího programu Jeden svět na školách. V přiloženém grafu se můžete seznámit s celostátními výsledky a s tím, jak volili místní gymnazisté. Komentář napsal jeden z nich – student čtvrtého ročníku Martin Staněk.*

{% photo src="https://i.imgur.com/2UXg82K.jpg" author="Jeden svět na školách" %}

Když jsem před několika dny seděl v letadle směrem z nepokoji zmítané Barcelony, očekával jsem mezi pasažéry bouřlivou debatu o tom, jaký bude další vývoj v jejich rodné zemi. K mému překvapení se však dvě postarší dámy vedle mě vydržely celé dvě hodiny dohadovat nad zvyšujícími se cenami iberské šunky. Jaká paralela, pomyslel jsem si: jen u nás se namísto šunky řeší máslo. 

Proč o tom ale mluvím. Prostí lidé, jak je s oblibou nazýval můj oblíbený Karel Čapek, se nezabývají hlubokými filozofickými a politickými otázkami, či mezinárodní směrnicí na ochranu lidských práv, trápí je každodenní starosti a chtějí na ně slyšet jednoduché odpovědi. Nu a podle toho také volí. Jsem si téměř jist, že kdybych nyní založil Občanské hnutí za levnější máslo, okamžitě by moje strana disponovala volebním potenciálem mezi 7–12 procenty. Lid zkrátka na konkrétní hesla slyší, právě proto dnes slaví úspěch populistická hnutí a strany po celé Evropě. Jedno výrazné téma, na které všichni slyší, je dnes zárukou volebního úspěchu.

{% photo src="https://i.imgur.com/kWF4iqF.png" caption="Výsledky studentských voleb" author="Tomáš Znamenáček" %}

To studenti stále, snad vlivem nezkaženosti a plni životního elánu, volí trochu jinak. Levicové strany a antiimigrantské strany u studentů zcela propadly. Sociální demokraté a komunisté, dva super giganti, by dokonce dle vůle mladých skončili mimo poslanecké lavice. Hnutí ANO sice získalo více hlasů než jeho hlavní rival, ale 12 procent na žádné vyskakování určitě není, takže se zdá, že ani Čapí hnízdo neporoste do nebe věčně. Pravicové strany dopadly neurčitě. TOPka, ztrácejíc kouzlo svého maskota s modrou krví, oproti minule oslabila. Modrý pták se od země neodlepil, a tak občanští demokraté zůstali na svém, pro bývalého hegemona české pravice neuspokojivém výsledku 6 procent. Lidovci, ač na naší škole získali jeden z nejlepších výsledků v celé zemi, vyhořeli jako kostel za husitských válek, a Zelené snad nemůže brát relevantně ani ten opravdu zapálený ekolog v sandálech bránící u dálnice rostoucí konvalinky.

Jasným supervítězem se stala Pirátská strana. Oslnila mladistvým přístupem, kritikou starých bardů české scény politické a dozajista i příslibem legalizace marihuany. Není to ale přece jen mírně nedostatečné? Jak by Piráti řešili otázky ekonomické, sociální, zemědělské? To nikdo neví. Hlavní je, že máslo zlevní.
