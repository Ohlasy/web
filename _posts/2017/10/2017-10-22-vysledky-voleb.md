---
title: V Boskovicích, na okrese i v kraji také dominovalo ANO
perex: Přemalováním České republiky na modrou barvu hnutí ANO skončily letošní volby do Poslanecké sněmovny. Nejinak tomu bylo i v Jihomoravském kraji, dříve baště sociální demokracie, na okrese Blansko a v samotných Boskovicích.
cover-photo: https://i.imgur.com/yO1nm3Yl.jpg
author: Tomáš Trumpeš
category: zpravodajství
tags: politika
---

*Přemalováním České republiky na modrou barvu hnutí ANO skončily letošní volby do Poslanecké sněmovny. Nejinak tomu bylo i v Jihomoravském kraji, dříve baště sociální demokracie, na okrese Blansko a v samotných Boskovicích. Své pozice si dokázali alespoň se ctí udržet lidovci. Místní kandidáti na poslance uspět nedokázali.*

{% photo src="https://i.imgur.com/yO1nm3Y.jpg" author="Tomáš Znamenáček" %}

### Boskovičtí kandidáti

O poslanecký mandát usilovalo [hned několik boskovických politiků](http://www.ohlasy.info/clanky/2017/09/snemovna-kandidati.html). V prvé řadě starostka Hana Nedomová, která kandidovala na osmém místě jihomoravské kandidátky ČSSD, mimochodem jako první žena v pořadí. Celkem získala 1346 preferenčních hlasů, přímo v Boskovicích pak 129 preferenčních hlasů. Zakroužkoval ji tak každý pátý boskovický volič ČSSD.

Místostarostka Dagmar Hamalová šla do voleb jako pětka na kandidátce KDU-ČSL, rovněž jako první žena v pořadí. Preferenčních hlasů obdržela celkem 1679, přímo v Boskovicích 194, zakroužkovala ji tedy více než třetina místních lidoveckých voličů.

Jako čtrnáctka kandidátky hnutí ANO šel do voleb na jižní Moravě i šéf boskovické buňky Lukáš Holík. Celkově získal 1027 preferenčních hlasů, přímo v Boskovicích 182 hlasů, což je ovšem pouze 12 procent zdejších voličů hnutí.

Za Občanskou demokratickou stranu kandidoval na devatenáctém místě lékař a opoziční zastupitel Miroslav Klíma. Získal 680 preferenčních hlasů, v Boskovicích ho zakroužkovalo 109 lidí, což je něco přes 16 procent voličů strany.

Na patnáctém místě jihomoravské kandidátky Strany zelených, která ve volbách celkově propadla, usiloval o vstup do sněmovny její boskovický šéf Michal Staněk. V kraji obdržel 59 preferenčních hlasů, z toho 24 přímo v Boskovicích, kde ho tak zakroužkovalo asi 18 procent zelených voličů.

Nikdo z Boskovických kandidátů mandát poslance nezískal. Dva zástupce bude mít ve sněmovně Blansko: Lenku Dražilovou z hnutí ANO a Jana Hrnčíře z Okamurovy SPD. Doteď mělo také dva, komunistku Zuzku Bebarovou-Rujbrovou a sociálního demokrata Lubomíra Toufara. Ani jeden z nich letos nekandidoval.

{% photo src="https://i.imgur.com/2J2QmPs.png" author="Tomáš Znamenáček" %}

### Vítězství hnutí ANO

Hnutí Andreje Babiše ANO získalo na celostátní úrovni 29,64 procent voličských hlasů. Vydalo to na 78 poslaneckých mandátů. Oproti minulým volbám je to výrazné navýšení. Hnutí dominovalo i v našem volebním obvodu – Jihomoravském kraji. Výsledek zde byl o maličko slabší – 27,40 procent hlasů. Na jižní Moravě tak ANO získalo 7 poslaneckých mandátů z 23, které se v našem obvodu rozdělovaly.

Konkrétně byli za ANO zvoleni: Taťána Malá, Karel Rais, Miloslav Janulík, Rostislav Vyzula, Lenka Dražilová, Pavel Staněk a David Štolpa. Voliči hnutí ANO prakticky nevyužili preferenční hlasy a do sněmovny tak zástupci hnutí míří přesně v tom pořadí, v jakém šli do voleb na kandidátce.

Na okrese Blansko získalo ANO 27,53 procent hlasů a přímo v Boskovicích ještě o něco méně – 25,98 procent. 

### Debakl ČSSD

Totální propadák zažil v letošních volbách vítěz minulých voleb – Česká strana sociálně demokratická. Na celorepublikové úrovni poklesla z 20,45 procenta v roce 2013 na letošních 7,27 procenta. V počtu hlasů to znamená, že se od sociální demokracie odvrátilo více než 600 tisíc lidí. ČSSD tak získala pouze 15 mandátů. Na jižní Moravě pouze dva: pro dosavadního premiéra Bohuslava Sobotu a bývalého brněnského primátora Romana Onderku, kterého voliči vykroužkovali ze šestého místa. Procentuální výsledek je pro tradiční levicovou partaj v jihomoravském volebním obvodu rovněž katastrofální – pouhých 8,44 procent.

Na okrese Blansko byli sociální demokraté jen kosmeticky silnější se ziskem 9,71 procent a přímo v Boskovicích překročili desetiprocentní hranici a dostali 10,65 procent hlasů. Bývalý suverén voleb skončil ve městě až čtvrtý za ANO, ODS a SPD a jen těsně před pátými Piráty.

{% photo src="https://i.imgur.com/2qM3WKk.png" author="Tomáš Znamenáček" %}

### Lidovci udrželi jistotu

Sázka na jistotu a samostatnou kandidaturu do voleb se lidovcům vyplatila jen těsně: obdrželi celostátně 5,8 procent hlasů a celkem 10 mandátů. Oproti minulým volbám je to ztráta. V našem volebním obvodu jsou výsledky lidovců výrazně lepší, i když oproti volbám v roce 2013 i na jižní Moravě tratili. Tentokrát zde získali 8,97 procent hlasů a dva mandáty. Minule to bylo 12,56 procent hlasů a tři mandáty. Jihomoravským poslancem se stal díky preferenčním hlasům bývalý hejtman Stanislav Juránek, který poskočil ze sedmého na první místo. Do sněmovny ho následuje ještě lídr kandidátky Jiří Mihola.

Na okrese Blansko získala KDU-ČSL 10,53 procent hlasů a v Boskovicích 9,48 procent hlasů. I to je ztráta oproti minulým volbám, i když jen o jedno procento. 

### ODS lídrem pravice

V pravé části spektra dosáhla nejlepšího výsledku ve volbách Občanská demokratická strana s 11,32 procenty voličské podpory, což jí přineslo 25 poslaneckých mandátů. Oproti minulým volbám je to mírné navýšení, ovšem pro stranu, která dříve sahala na takřka 35 procent a bývala rozhodující politickou silou v zemi, je to stále poměrně slabý výsledek.

Na jižní Moravě, kde ODS do voleb vedl šéf strany a bývalý rektor Masarykovy univerzity Petr Fiala, získali občanští demokraté takřka stejný výsledek – 11,88 procent hlasů. Vystačilo to na tři poslanecké mandáty: pro Petra Fialu, bývalého ministra spravedlnosti Pavla Blažka a Jiřího Ventrubu.

Slabší podporu měla ODS na okrese Blansko – 9,84 procent. Přímo v Boskovicích pak opět takřka kopírovala celostátní výsledek a dostala 11,63 procent hlasů a také ve městě skončila na druhém místě.

### TOP 09 bez Starostů zeslábla

Samostatně, tedy bez dřívější podpory Starostů šla letos do voleb druhá pravicová strana – TOP 09. A do poslední chvíle při sčítání hlasů bojovala o překročení pětiprocentní hranice nutné pro vstup do sněmovny. Nakonec se jí to podařilo se ziskem 5,31 procent hlasů, což vydalo na 7 poslaneckých mandátů.

V našem volebním obvodu ovšem TOP 09 nezabodovala a na jižní Moravě obdržela jen 4,51 procent hlasů. Přesto zde díky lepšímu celostátnímu výsledku získala jeden mandát pro Vlastimila Válka.

Na okrese Blansko si TOP 09 vedla ještě hůře a dostala 2,93 procenta hlasů, přímo v Boskovicích o něco lepších 3,5 procenta.

### Vzestup Pirátů

Pirátská loď kormidlovaná Ivanem Bartošem se stala jedním z fenoménů těchto voleb. Piráti nejenže překročili pětiprocentní hranici, ale získali rovnou 10,79 procent hlasů. V sněmovně jich tak zasedne 22, mimochodem s věkovým průměrem 34 let. 

A Piráti bodovali i na jižní Moravě. Kandidátka zde získala 9,11 procent hlasů a celkem dva mandáty pro Radka Holomčíka a Tomáše Vymazala.

Na Blanensku získali Piráti 8,9 hlasů, přímo v Boskovicích 10,22.

### Propad komunistů

Debakl neutrpěla ve volbách jen ČSSD, ale celá levice, tedy i komunisté. Jejich letošní celostátní výsledek činí pouhých 7,76 procent hlasů, oproti 14,91 procentům hlasů z minulých voleb. Ve sněmovně tak zasedne 15 komunistů.

Na jižní Moravě obdržela KSČM 8,04 procent hlasů a za náš obvod tak zasednou ve sněmovně dva komunističtí poslanci: lídr kandidátky Stanislav Grospič a bývalý předseda strany Stanislav Grebeníček.

Na okrese Blansko byli komunisté silnější a získali 9,99 procent hlasů. Přímo v Boskovicích 8,84 procent.

### Starostové překvapili

Optimistická prohlášení svého lídra Jana Farského dokázali naplnit Starostové a nezávislí, kteří se po rozpadu koalice s KDU-ČSL skutečně dokázali dostat samostatně do sněmovny. Potřebnou hranici překročili těsně a získali 5,18 procenta hlasů. Obdrželi tak 6 poslaneckých mandátů.

Na jižní Moravě se jim tolik nedařilo a dosáhli pouze na 3,63 procent hlasů. Ve sněmovně přesto usedne lídryně hnutí v našem volebním obvodu – Jana Krutáková.

Na okrese Blansko volilo STAN 3,34 procent voličů a v Boskovicích jen 2,13 procent.

### Tomio Okamura bodoval všude

Silnou podporu si po celé republice dokázal zajistit Tomio Okamura, tentokrát s uskupením nazvaným Svoboda a přímá demokracie. To dosáhlo na 10,64 procenta, což vydá na 22 mandátů.

Na jižní Moravě získalo hnutí 11,65 procent hlasů a jako poslanci za jižní Moravu tak ve sněmovně zasednou Jan Hrnčíř, Lucie Šafránková a Lubomír Španěl. 

Na okrese Blansko získal Tomio Okamura podporu 11,29 procent voličů a v Boskovicích ho volilo 11,02 procent občanů, kteří k volbám dorazili.