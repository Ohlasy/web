---
title: Zpravodajský přehled za prosinec
cover-photo: https://i.ohlasy.info/6Ggc8vUl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

Zastupitelstvo zvolilo [Dagmar Hamalovou](http://www.ohlasy.info/clanky/2016/10/mistostarostka-hamalova.html) boskovickou místostarostkou. Funkce se ujala od 1. ledna. Uvolnil se tak ředitelský post v Muzeu regionu Boskovicka, jehož vedení se ujal Roman Malach.

Nemocnice má [nové ARO](http://boskovice.cz/nemocnice-boskovice-ma-nove-aro/d-29779/p1=1019). Celková cena nového oddělení činila přes 30 milionů korun, z toho necelých 24 milionů pokryla dotace. Zbytek doplatilo město.

Sokolovna přešla do rukou města. Zastupitelé ještě předtím souhlasili s dotací 200 tisíc pro TJ Sokol Boskovice; dotace pomůže sokolům zaplatit [vzniklé dluhy na energiích](http://www.ohlasy.info/clanky/2016/11/sokolovna-dluhy.html), které jinak mohly převod budovy ohrozit.

Schválena byla výše poplatku za odpad pro příští rok. Ta byla stanovena ve stejné výši jako loni, tedy 550 korun za poplatníka.

Zastupitelé schválili [rozpočet města pro rok 2017](http://www.ohlasy.info/clanky/2016/11/novy-rozpocet.html) se schodkem ve výši 65 milionů 237 tisíc korun, krytým přebytkem hospodaření z minulých let.

Vedení města reagovalo na otevřený dopis architektů. Boskovice si [hledají nový postoj k architektuře](http://www.ohlasy.info/clanky/2016/12/architektura-v-boskovicich.html).

Pokračoval soud Tomáše Julínka s boskovickou nemocnicí, kde bývalý ministr zdravotnictví působil jako ekonomický náměstek. Svůj odchod, který proběhl v době, kdy nemocnici řídila starostka Hana Nedomová, považuje za účelový. Svědci u druhého stání [vypovídali v exministrův prospěch](http://www.ohlasy.info/clanky/2016/12/julinek-soud.html).

[Dvě trestní oznámení](http://www.ohlasy.info/clanky/2016/12/dalsi-trestni-oznameni.html) prověřuje policie v Boskovicích. První míří na vypracovaný audit v boskovické nemocnici, druhé na smlouvu zajišťující spolupráci mezi strážníky a Městskou správou sociálních služeb.

Blanenské Centrální zásobování teplem by mělo [přejít zcela do vlastnictví a režie města](http://blanensky.denik.cz/zpravy_region/blansko-chce-centralni-vytapeni-ve-sve-rezii-20161222.html). Boskovice rovněž čeká řešení tohoto problému, který se týká značné části obyvatel. [Smlouvy na odběr tepla budou totiž končit](http://www.ohlasy.info/clanky/2016/12/dalkove-vytapeni.html) i v Boskovicích.

Galerie Otakara Kubína oslavila [20 let existence](http://www.ohlasy.info/clanky/2016/12/rozhovor-barinka.html).

Na vánoční [Polévce pro chudé i bohaté](http://www.ohlasy.info/clanky/2016/12/rozhovor-burgr.html) se letos vybralo 73 303 korun. 

Nové vedení kraje [zrušilo v krajském rozpočtu kapitolu individuálních dotací](http://www.ohlasy.info/clanky/2016/12/krajske-dotace.html), ve které bylo zhruba 300 milionů. Boskovice z této částky jen loni získaly 10 milionů.

Ve Svitávce pokračují [přípravy na výstavbu nové sportovní haly](http://blanensky.denik.cz/zpravy_region/novou-sportovni-halu-ve-svitavce-chce-vyuzivat-21-oddilu-s-patnacti-sty-cleny-20161201.html). Využívat ji chtějí i sportovní oddíly z Boskovic, kde je stavba nové haly v nedohlednu.
