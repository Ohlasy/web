---
title: "Editorial: PF 2017! Kéž je v Boskovicích rokem činorodé aktivity"
perex: Milé čtenářky a milí čtenáři, vítejte v roce 2017. Kéž je tak plný světla, jako nedělní ráno na Nový rok.
cover-photo: http://i.ohlasy.info/fXQAEMql.jpg
author: Tomáš Trumpeš
---

*Milé čtenářky a milí čtenáři, vítejte v roce 2017. Kéž je tak plný světla, jako nedělní ráno na Nový rok. A kéž máme sami dost odvahy a sil světlo šířit a napomáhat mu, kéž nespoléháme jen na druhé nebo na to, že se to udělá samo.*

[Vloni jsem začátkem roku spekuloval](http://www.ohlasy.info/clanky/2016/01/pf.html) o tom, že rok 2016 bude v Boskovicích rokem nadějí, totiž že se vyjasní, jestli naděje spojované s takzvanou koalicí změny dojdou náležitého naplnění. Jako se různila voličská očekávání, bude se nejspíš různit i hodnocení.

Za sebe bych po roce nadějí formuloval svá další očekávání nejspíše tak, že rok 2017 by mohl být rokem činorodé aktivity. Pokud se nám podařilo uchovat si v roce 2016 naději, že se tohle město obrací správným směrem, že je možné ho opravdu posunout do 21. století a proměňovat ho v moderní, hezké a vstřícné místo k životu, pak je stejně tak zřejmé, že samo se to neudělá. Vůle po změnách nestačí, musíme také projevit dost síly a vytrvalosti je uskutečnit. 

Přes veškeré dosavadní úsilí se mi zdá, že Boskovice v mnoha ohledech stále přešlapují na místě. Přejme si tedy, aby se město začalo v roce 2017 opravdu rozvíjet, aby se politici neutápěli v hašteření, aby měli dost odvahy a zároveň schopnost rozeznávat podstatné od nepodstatného a potřebné od nepotřebného. Věcí k řešení je tu více než dost.

My se budeme snažit přinášet vám i v roce 2017 co možno nejkvalitnější Ohlasy tohoto doufejme činorodého dění na Boskovicku. 

A ještě jedna věc: bývá nám vyčítáno, že jsme negativističtí a pořád jen kritizujeme, ale při [rekapitulaci loňské novinářské produkce Ohlasů](http://www.ohlasy.info/clanky/2016/12/ohlasy-2016.html) mě překvapilo, jak malý podíl naší práce ve skutečnosti  tvoří takzvaně kritické komentáře. A naopak kolik chytrých, ochotných a tvůrčích lidí zde žije nebo sem zavítá. Naše radost je s nimi mluvit a jejich životní poznání vám zprostředkovávat. Dokladem toho je i novoroční anketa, kterou jsme letos zaměřili právě na radost. 

Tak tedy hodně radosti a PF 2017!
