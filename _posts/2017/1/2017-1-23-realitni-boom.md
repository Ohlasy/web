---
title: Realitní boom v Boskovicích. V plánu je více než 100 rodinných domů a další bytovky
perex: Více než 80 parcel je v Boskovicích připraveno k výstavbě rodinných domů. Na některých se už staví, ale číslo volných pozemků není konečné.
cover-photo: http://i.ohlasy.info/JECczu2l.jpg
author: Marek Osouch
category: zpravodajství
tags: architektura investice
---

*Více než 80 parcel je v Boskovicích připraveno k výstavbě rodinných domů. Na některých se už staví, ale číslo volných pozemků není konečné. Na poli za nemocnicí, kde měly v minulosti stát bytovky, plánuje radnice parcely pro další desítky domů, a rozšiřovat se budou také Terasy na výsluní. Mohutná nabídka a plány začínají připomínat situaci před devíti lety.*

<img src="http://i.ohlasy.info/JECczu2.jpg" alt="Rovná" class="img-responsive img-popup" data-author="Tomáš Znamenáček">

Od roku 2013 developerská firma BK Invest postupně připravuje 34 parcel pro rodinné domy na kopci u zahrádkářské kolonie Rovná. V říjnu 2014 je začala inzerovat a krátce nato uvedl jednatel firmy BK Invest Pavel Zatloukal pro regionální noviny Boskovicko, že lidé mají o parcely velký zájem. „Začali jsme inzerovat před dvěma týdny a polovinu pozemků už máme zarezervovaných,“ řekl tehdy Zatloukal. Od té doby se ale do dnešních dní stav příliš nepohnul. Pouze se z rezervací staly prodeje a jejich počet mírně překonal polovinu. Celkem má svého majitele 21 pozemků, dalších 13 je ale stále v nabídce, tedy už více než dva roky. „Lidé se tam stále chodí dívat. Nepočítali jsme, že to bude všechno hned pryč,“ říká dnes Zatloukal. V nabídce zůstaly především menší pozemky uprostřed nově vznikající okružní ulice.

Dva roky už jsou v nabídce také pozemky v lokalitě [Pod Střelnicí](http://www.ohlasy.info/clanky/2015/08/nova-vystavba.html), kde má vyrůst dalších více než čtyřicet rodinných domů. Část prodávají developeři z firmy REAL AP jako samostatné pozemky, část přímo s rodinným domem. Za dva roky inzerování ale o pozemky moc lidí zájem neprojevilo. Parcelu si zatím podle webu koupilo devět lidí a další dva mají pozemek zarezervovaný. „Hodně lidí totiž čeká, až se tam začne dělat infrastruktura. S jejím budováním chceme začít na přelomu března a dubna. Dokončená bude v září,“ sdělil jednatel REAL AP Antonín Oujezdský.

Ani v jedné z lokalit ale nepatří pozemky zrovna k levným. Na Rovné stojí metr 2150 korun, což při zbývající nabídce parcel o velikosti zhruba 800 metrů činí více než 1,7 milionu korun. Pod Střelnicí se pohybují ceny za metr pozemku ještě výš – kolem 2350 korun. Podle webu odhadců je obvyklá cena za metr pozemku pro rodinné domy v Boskovicích od 1300 do 2100 korun. Trh s nemovitostmi ale ceny parcel pro rodinné domy v Boskovicích vyšrouboval nahoru stejně jako jinde v Česku. Podle Oujezdského cena vysoká není. Podobně mluví i jednatel BK Invest. „Je to reálná cena na Boskovice,“ sdělil Pavel Zatloukal.

Tyto dvě lokality by však i přes malý zájem lidí o koupi, možná i kvůli ceně, neměly zůstat samotné. Na poli za nemocnicí chce radnice připravit plochu pro další desítky většinou řadových domů, případně i v kombinaci s bytovými domy. Oslovila proto tři ateliéry, aby vypracovaly urbanistické studie možné zástavby. V nejvyšším případě jeden z ateliérů natěsnal na pole dokonce 71 malometrážních řadových domů. Většinou se ale varianty pohybují mezi 40 a 50 domy. „Chtěli bychom nabídnout mladým rodinám možnost cenově přijatelného bydlení. Pro řadu mladých lidí dát tři miliony za pozemek je dost peněz. Pokud by ale měli dát za pozemek milion až milion a půl a za stavbu třeba tři miliony korun, dohromady tedy čtyři miliony, tak by to pro ně mohlo být zajímavé,“ uvedla starostka Boskovic Hana Nedomová (ČSSD). Podotkla, ale že konkrétní řešení, zda tam budou řadové domy, nebo bytovky, ještě není pevně dané. „Zatím to jsou pouze návrhy,“ dodala.

Cena kolem čtyř milionů za pozemek s řadovým domem je však i v lokalitě Pod Střelnicí, kde o tuto formu bydlení zatím nikdo zájem neprojevil. Bydlení za nemocnicí za čtyři miliony se dá zároveň jen těžko počítat jako bydlení pro mladé rodiny. I při dnešních levných hypotékách by museli mladí manželé vydávat ze své mzdy za čtyřmilionovou hypotéku každý měsíc nejméně 17 tisíc po dobu 30 let.

Navíc Pod Střelnicí ani na Rovné nejsou parcely, za které by člověk zaplatil tři miliony. Většinou se pohybují kolem částky 1,8 milionu, ale i tak jsou stále v nabídce. U řadovek Pod Střelnicí je cena pozemku zhruba na milionu korun, tedy zhruba na stejné částce, o které mluvila boskovická starostka pro lokalitu za nemocnicí. A není to jediná lokalita, kterou chce vedení města využít pro bydlení. Zastavět chce totiž také proluku U Koupadel. Tam je ale situace složitější kvůli soukromým vlastníkům některých pozemků.

Situace obrovských realitních plánů začíná nápadně připomínat přelom roku 2007 a 2008, kdy v Boskovicích ohlásilo plány na výstavbu tehdy bytových domů hned několik developerů. Dohromady mělo v Boskovicích za pár let přibýt až 800 bytů a s nimi i tři tisíce obyvatel. Velkolepé plány nakonec pohřbila finanční krize.

Od záměrů tehdy ustoupil developer, který chtěl bytové domy místo bývalé Slámovy pily. Do výstavby se nepustil ani Tomáš Kindermann, který chtěl postavit další bytovky ve vnitrobloku mezi ulicí Na Vyhlídce a Lidickou, a neúspěšná byla i výstavba za nemocnicí. V roce 2014 proto koupilo město pozemky zpět. Po plánech tam zůstalo dodnes pouze torzo základů jedné z bytovek. Na stejném poli dnes radnice plánuje připravit už zmíněné parcely pro desítky řadových domů.

Jedním z mála, kdo krizi úspěšně přečkal a našel si své zákazníky, byla developerská firma BK Invest s projektem Terasy na výsluní, tedy stejná firma, která nabízí pozemky na Rovné. Terasy postupně vznikají dodnes. Od roku 2008 postupně vyrostlo mezi ulicí Květnou a Svatopluka Čecha celkem sedm menších bytových domů, osmý se dokončuje. V plánu má developer pokračovat ještě dalšími třemi domy.

Obyvatelé nových viladomů, jak developer bytovky nazval, ale začali v loňském roce poukazovat na nedostatek parkovacích míst a množství lidí na jednom malém místě. „Těch několik roků, co zde bydlíme, sledujeme postup stavebních prací a přicházíme na to, že z viladomů jsou normální bytovky a vyrostlo kolem nás klasické sídliště, i když v moderním duchu. Domy jsou ale nahuštěné, není mezi nimi místo na zeleň, a i kdyby bylo, tak jsou na těch místech auta,“ stojí v dopisu, který loni v červnu odeslali nespokojení obyvatelé na městský úřad.

V reakci na to proběhla schůzka obyvatel viladomů, zástupců města a developera, na které chtěli majitelé bytů docílit zvýšení počtu parkovacích míst pro třetí etapu výstavby. Stavební úřad už loni developerovi vydal stavební povolení, po odvolání jednoho z obyvatel a opozičního zastupitele za Sportovce Boskovice Jiřího Pevného ho ale zrušil krajský úřad. BK Invest tak musí vyřídit povolení znovu, od plánů třetí etapy ale firma neustoupila. „Lokalita se ještě bude určitě dodělávat, nic se nemění,“ doplnil Pavel Zatloukal.
