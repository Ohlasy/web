---
title: "Z muzejního depozitáře: Kniha barokních kázání B. J. Bílovského"
perex: Svým způsobem klenotem mezi starými tisky je sbírka barokních svátečních kázání od Bohumíra Josefa Bílovského, kněze a kazatele, který svého času působil jako farář v Letovicích.
cover-photo: https://i.ohlasy.info/dt9Q67Ll.jpg
author: Petr Vítámvás
category: seriály
serial: depozitar
tags: historie
---

*Svým způsobem klenotem mezi starými tisky je sbírka barokních svátečních kázání od Bohumíra Josefa Bílovského, kněze a kazatele, který svého času působil jako farář v Letovicích a o němž literární historik Josef Vašica napsal: „Řekl bych, že právě lidé, jejichž vkus klade nejvyšší požadavky na literární dílo, najdou u Bílovského ukojení, jako zřídka kde jinde.“*

{% photo src="https://i.ohlasy.info/dt9Q67L.jpg" author="Petr Vítámvás" %}

Kniha není zachována v úplnosti, chybí jí desky, což ji z hlediska antikvárního snižuje hodnotu. Jinak ovšem nechybí žádný list, a tak to, čím je kniha nejcennější – totiž svým obsahem – je dochováno v úplnosti. Celý její český titul zní: *Nebe svatosvaté, aneb Kázání sváteční ke cti a slávě nejsvětější rodičky Boží Marie Panny a všech milých vyvolených Božích, kterých svátky svatá církev světí…*

Trochu neobvyklým způsobem je titul datován – Léta kterého BeneDICt za papeže a náMěstka KristoWého WoLenI bIL – tedy roku 1724. Knihu pak věnoval „velebnému apoštolu a mučedlníkovi Janu Sarkandrovi“. Na titulním listu je rukou vepsána vlastnická poznámka: Udalrici Raffius; před adventní částí pak jsou uvedena dvě jména: Cziczatka (Čičatka) Martin, a níže: Johan Konetschny (Konečný) von Boskowitz, Haus Nr. 105 s vročením 1833 a podpisem. Exemplář ve sbírce boskovického muzea je jedním z 28 známých, jak uvádí [Knihopis](http://www.knihopis.cz), tedy [soupis všech českojazyčných starých tisků od počátků tisku do roku 1800](http://aleph.nkp.cz/F/Y75K8BPIFE3KN3PAV5BN5JLX5DTVYYMC7B1GBBRJ3F4NR6HS7X-08575?func=full-set-set&set_number=014599&set_entry=000002&format=999).

Bohumír Josef Bílovský, někdy se též psal Gottfryd Jozef či Bohumír Hynek Bílovský, se narodil pravděpodobně v říjnu roku 1658 v Hlučíně, v roce 1677 vstoupil do jezuitského řádu, noviciát absolvoval v brněnské koleji, a dále studoval na filosofických fakultách v Olomouci a v Praze, v roce 1690 ukončil studia, z řádu vystoupil a působil jako kněz ve farnostech pražské arcidiecéze.  V letech 1691–1694 působil jako farář v Choustníku v jižních Čechách a od roku 1695 byl děkanem v Písku. V létě roku 1695 jej pozvali jezuité z Březnice (u Příbrami), aby proslovil slavnostní kázání na svátek sv. Ignáce z Loyoly, zakladatele jezuitského řádu, což svědčí o tom, že se s jezuitským řádem nerozešel ve zlém a také o tom, že již tehdy byl považován za výmluvného kazatele. Jeho mladší současník a písecký rodák de Waldt o něm podal svědectví, že byl vynikající teolog a filosof, „vzácný básník, neporovnatelný řečník a kazatel, úžasný komik, dvořan a politik, ve styku s lidmi velmi oblíbený, muž konečně zcela výjimečný“.

{% photo src="https://i.ohlasy.info/5v2eOdF.jpg" author="Petr Vítámvás" %}

O Bílovského březnické kázání byl takový zájem, že lidé, kteří se do kostela nedostali, si zvenku přistavovali k oknům žebříky a lavice, aby mohli aspoň takto naslouchat. A to tamější jezuitský kostel není z nejmenších. Nicméně Bílovský si svým proslovem popudil řadu lidí. Postupem času se jeho spory s farním klérem i s píseckými měšťany stupňovaly a vedly v roce 1701 k jeho odchodu na Moravu. Nejprve přišel do Vrahovic u Prostějova jako administrátor (1701–1703), v letech 1703–1708 byl farářem v Letovicích a od srpna 1708 až do své smrti 9. prosince 1724 působil jako farář ve Velkých Slatěnicích.

Právě ve svém slatěnickém období vydal většinu svých kázání a jiných textů. V roce 1709 vydal cyrilometodějskou hagiografii „Nábožné putování k sv. Cyryllovi a Strachotovi“ a v roce 1713 soubor šesti kázání k sv. Liboriovi proslovených v letech 1708–1713 o jeho svátku v Jesenci, kde byl postaven kostel sv. Liboria z donace bývalé majitelky jeseneckého panství Zuzany Kateřiny Liborie Morkovské (rozené Prakšické) ze Zástřizl. V letech 1720–1724 pak vyšla ve třech svazcích jeho kázání na neděle a svátky v liturgickém roce: Hlas duchovní labutě, Křesťanské cvičení a Nebe svatosvaté.

Bílovský je představitelem takzvané konceptuální barokní homiletiky; konceptem se rozuměla základní myšlenka, která měla být v celém kázání dále rozvedena. V českých zemích se umění konceptu stalo oblíbeným po roce 1700. Kazatelé měli být „intelektuálně zdatní, mít rozhled a důvtip, ale nesměl jim chybět ani temperament, vášnivost a obrovské zaujetí“. Na teologických fakultách se budoucí kazatelé připravovali z vynikajících učebnic rétoriky. Bílovského kázání jsou prošpikována citáty nejrůznějších autorů, nejen církevních. Nepochybně měl mnoho výpisků z rozličné litaratury. Ostatně Bohuslav Balbín kazatelům doporučoval, aby si pořídili dva rejstříky, „jeden abecední, seřazený podle hesel, obsahující témata a výpisky z bible, z církevních otců, ze sbírek příkladů a z další četby, aby „nemusel, když třeba kázati, teprve pobíhat a prošťárávat knihovnu; druhý podle neděl a svátků s poznamenáním, o čem by se na ten neb onen den mohlo mluvit, a s udáním pramenů.“

Josef Vašica, v úvodu zmíněný, který první upozornil na literární kvality české barokní homiletiky, vysoce hodnotil Bílovského sbírku kázání o sv. Liboriovi, o níž napsal: „Právě na ní by se dalo ukázat to, co činí z homiletického díla Bílovského součást krásného písemnictví: umělá architektonika jeho kázání, v nichž každý detail plně vystupuje, aniž je přetížen na úkor celku, a svrchovaná harmonie slova s myšlenkou, spínající nebe se zemí a procházející všemi stupnicemi nálad a citů…“ 

---

Kazatelskou kvalitu Bohumíra Josefa Bílovského můžete ocenit a začíst se do jeho kázání [Na den sv. Třech Králův](https://docs.google.com/document/d/1sJ_ptzHrAJHagVzK7q-4N69i4Tp5c0J6xMjB8Kfu42o/edit?usp=sharing).
