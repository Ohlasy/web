---
title: Očekávaná témata roku 2017
perex: Nabízíme deset témat, která by v roce 2017 mohla či měla hýbat Boskovicemi.
cover-photo: http://i.imgur.com/FLD9tHjl.jpg
author: Tomáš Trumpeš
category: zpravodajství
---

*Při ohlížení za uplynulým rokem nezbývá v novinách stejně jako v životě než konstatovat, že řadu témat a událostí bychom předem nedokázali či nemohli předpokládat. Jsou však také témata, u kterých předem očekáváme, že bude důležité je v následujícím roce sledovat, a lze předpokládat, že budou i nadále budit zájem nás novinářů i vás čtenářů. Která témata to jsou a jaké otázky u nich vyvstávají?*

### 1\. Centrum polytechnické výchovy

Investičních akcí mají Boskovice rozpracováno požehnaně. V roce 2017 z nich bude pravděpodobně vyčnívat [Centrum polytechnického vzdělání](http://www.ohlasy.info/clanky/2016/04/centrum-technicke-vychovy.html) v jámě po stavbě haly na Bílkově ulici, vedle základní školy Slovákova. Odhady na stavbu centra, které by mělo škole přinést několik nových učeben, se vyšplhaly z původně uváděných 35 na 75 milionů korun. Město už má hotový projekt a v únoru zažádá o dotaci. I v případě jejího obdržení by do stavby, nad jejímiž přínosy panují velké otazníky, investovalo z vlastního rozpočtu 9–14 milionů korun.

Otázky vyvolává především potřebnost celé stavby, přiměřenost 75 milionové investice a také náklady na její další provoz.

### 2\. První rok místostarostky Dagmar Hamalové

Od Nového roku se funkce boskovické místostarostky ujala bývalá ředitelka muzea [Dagmar Hamalová](http://www.ohlasy.info/clanky/2016/10/mistostarostka-hamalova.html) (KDU-ČSL). Lidovci drží místostarostenský post dlouhodobě, takže by se mohlo zdát, že se jedná o formalitu. Význam konkrétních osobností je ale v politice nezanedbatelný, takže lze očekávat, že hlavně z dlouhodobějšího hlediska může mít změna svůj vliv na fungování koalice, na styl jednání vedení města i na jeho konkrétní priority. Navíc se budou stále více blížit komunální volby, ve kterých se bude Dagmar Hamalová pravděpodobně ucházet o hlasy voličů jako jednička kandidátky, a musí se tedy profilovat jako svébytná politická lídryně.

Otázka je tedy zřejmá – podaří se Dagmar Hamalové navázat na popularitu Jaromíry Vítkové v očích lidoveckých voličů? A vydobude si podobně silnou pozici u boskovické veřejnosti? Vnese přece jen do lidovecké politiky trochu odlišné akcenty?

### 3\. Urbanismus a architektura

Kromě posunu jednotlivých investičních akcí se v letošním roce pravděpodobně dočkáme i významných konkrétních ukazatelů, které nám napoví, jestli dojde ke skutečně zásadní a koncepční změně v plánování a rozvoji města a při přípravě městských investic. I díky aktivitě mladých architektů, kteří [nelení na město naléhat s voláním po odbornějším přístupu](http://www.ohlasy.info/clanky/2016/11/dopis-architektu.html), a díky spolupráci se Zdeňkem Fránkem je zřejmé, že dosavadní způsob fungování radnice je v této oblasti překonaný. Zatím ale není jasné, co bude dál. Diskuse na toto téma a její vyústění v konkrétní opatření budou jedním z klíčových témat roku 2017. V tomto případě bude také velmi důležitý postoj opozice, protože jen těžko najdeme téma, u kterého je podstatnější, aby se hlavní politické síly domluvily a postupovaly v dlouhodobé shodě.

Otázky, které nám letos napoví, jak se budou Boskovice vyvíjet v dalších letech: Najde město odvahu zřídit post městského architekta a upřednostňovat v budoucnu u jednotlivých staveb [architektonické soutěže](http://www.ohlasy.info/clanky/2015/12/rozhovor-lev.html)?

### 4\. Červená zahrada

Plán na aktuálně nejrozsáhlejší městkou investici v řádu stovek milionů korun se týká rekonstrukce areálu Červená zahrada. Téma do značné míry souvisí s předchozí problematikou urbanismu a architektury, právě Červená zahrada bude asi tím hlavním místem, kde se naplno projeví kompetence města zvolit správný postup, zapojit odborníky i veřejnost a řídit plánování a přípravu investice směrem k co nejkvalitnějšímu výsledku. Dosavadní postup radnice nebyl příliš přesvědčivý, ale pořád je ještě naděje, že ho politici po konzultací s odborníky zlepší.

Otázka nad plány v Červené zahradě: Dočkáme se opravdu profesionálního postupu příprav rekonstrukce, jak by to odpovídalo náročnosti celého záměru?

### 5\. Situace v nemocnici

Nemocnice je pro Boskovické dlouhodobě silné, bolestné a logicky velmi citlivé téma. Bohužel však nic nenasvědčuje tomu, že se by se situace zde mohla zklidnit, ať už se o to současné vedení bude snažit jakkoliv. Politicky se jedná stále o téma rozdělující a výbušné, jakkoliv se ozývají hlasy, že právě to může nemocnici škodit i po stránce odborné. Důvěra je ve zdravotnictví ještě křehčí hodnota než v politice, ale ve světle soudních sporů, auditů a vyhrožování žalobami se klidu dočkáme jen velmi těžko. Stejně tak nelze v takové atmosféře doufat ve věcnou diskusi o budoucnosti nemocnice.

Otázka přesto zní: Podaří se alespoň částečně uklidnit situaci v nemocnici a narovnat vztahy mezi vedením města, opozicí, vedením nemocnice, zaměstnanci a zejména veřejností? A ještě zcela věcně: Jaký bude postoj nového vedení kraje k budoucnosti nemocnice, včetně případného převodu pod kraj?

### 6\. Doprava

Téma, které přitahuje hodně pozornosti, je doprava. A zdaleka nejde jen o plánovaný obchvat Boskovic a stavbu silnice D43, o níž už naopak nejspíš nelze hovořit jako o plánované. I podle vyjádření našich politiků dnes totiž ministerstvo dopravy narovinu říká, že s výstavbou D43 nepočítá. Kromě toho bude klíčový přístup k dopravní problematice i ve městě samotném, třeba při plánování nových staveb nebo areálu Červená zahrada.

Otázek se proto nabízí hned několik: Posune se debata o D43 z mrtvého bodu jakýmkoli směrem? Jak se vyvine [debata o obchvatu](http://www.ohlasy.info/clanky/2016/11/obchvat.html) a jaký postoj k němu zaujme Jihomoravský kraj? A bude se obecně i v Boskovicích prosazovat koncepnější a realističtější přístup k dopravní problematice, než že se pokusíme postavit co nejvíc nových silnic a co nejvíc nových parkovacích míst?

### 7\. Volby 2017

Z hlediska celostátní politiky bude konec letošního roku opravdu výživný. Na podzim nás čekají parlamentní volby, které pak volně přejdou do kampaně před prezidentskou volbou, která se uskuteční na začátku roku 2018. Nejpozději od konce prázdnin se tedy země ocitne v dlouhé intenzivní politické kampani. A jaký to bude mít vliv na Boskovicko? Nálady z celostátní politiky se jednak přenášejí i na regionální úroveň a také se bude hrát o to, jestli bude mít region své zastoupení v poslanecké sněmovně. V tomto volebním období tomu tak není.

Takže otázky zní: Jakou zprávu o své přízni vyšlou voliči v regionu stranám rok před komunálními volbami? Bude mít někdo z místních politiků ambici a schopnost prosadit se na kandidátce své strany na volitelnou pozici?

### 8\. Oprava letního kina

Oprava letního kina se po prvotním váhání stala první větší stavební akcí, do které se aktuální vedení města pustilo. Projekt na další etapu rekonstrukce, která má zahrnovat především opravu hlediště, provázely na počátku nejasnosti týkající se především výsledné kapacity míst k sezení. Pozdržel se i začátek prací po Husích slavnostech, logicky tak vzniká obava, jestli bude kino včas připraveno na novou sezónu. A co bude po ní? Aktuálně schválený rozpočet s další etapou prací po letošní letní sezóně nepočítá. Ale to nepočítal ani ten minulý a nakonec se situace změnila.

Proto se nabízejí otázky: Stihne se naplánovaná část rekonstrukce letního kino včas, aby se zde v červnu mohly konat plánované akce? A naváže hned po sezóně další pokračování oprav?

### 9\. Hrad Boskovice

Hrad je soukromá památka, která má ale pro město velký význam, a to nejen z hlediska cestovního ruchu, ale i pro občany samotné, pro které je vyhledávaným místem, ke kterému mají silný vztah. Hrad v loňském roce [opustil po dlouhých desetiletích kastelán a nájemce](http://www.ohlasy.info/clanky/2016/10/rozhovor-mazal.html), přičemž [majitel hradu deklaroval](http://www.ohlasy.info/clanky/2016/09/rozhovor-bozek.html), že památku čekají investice a promění se i provoz a dramaturgie zde pořádaných akcí.

Otázka je tedy snadná: Jak se promění podoba a fungování boskovického hradu v příští letní sezóně?

### 10\. Sportovní hala a knihovna

Na závěr dvě témata, která do jednoho spojuje to, že dost možná žádnými ožehavými tématy nebudou. Respektive takovými, u kterých bychom se dočkali významnějšího posunu. To je ale samo o sobě ožehavé téma, protože po sportovní hale a nové knihovně se v Boskovicích volá již velmi dlouho a dosavadní průběh událostí v jednom případě a prakticky minimální aktivita v bodě druhém způsobují stav, který je pro Boskovice velmi nelichotivý: město tohoto významu a velikosti v roce 2017 stále nemá důstojné a odpovídající prostory pro sport a knihovnu.

Otázka: Pohnou se ve věci sportovní haly a knihovny přípravy tak, aby to zavdávalo naději, že se jich v dohledné době město dočká?
