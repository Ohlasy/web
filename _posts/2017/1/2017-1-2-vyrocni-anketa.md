---
title: "ANKETA: Co vám udělalo radost?"
cover-photo: http://i.ohlasy.info/alkoMELl.jpg
author: Tomáš Trumpeš
category: ankety
---

*Jaká událost vám v končícím roce 2016 udělala radost a co byste naší společnosti popřáli do roku 2017?*

<img src="http://i.ohlasy.info/alkoMEL.jpg" alt="boskovický hrad" class="img-responsive img-popup" data-author="Tomáš Znamenáček">

### [Milan Kolínský](http://ohlasy.info/clanky/2016/03/rozhovor-kolinsky.html), radní

V roce 2016 bylo pro mne radostné sledovat pokroky naší nejmenší vnučky Sofie. Nedávno jsme s ní oslavili její  první narozeniny.
Do roku 2017 i dalších let chci popřát nejen svým dětem a vnoučatům, ale i všem ostatním spoluobčanům, aby mohli žít v klidu a míru. Naše generace hrůzy války nepoznala a já si toho vážím.

### [Jiří Vorlický](http://ohlasy.info/clanky/2016/06/rozhovor-vorlicky.html), osobní kouč a fotbalový trenér

V roce 2016 mi největší radost udělali ti, co i přes nerovnost sociálních podmínek uvědoměle tvoří podmínky pro růst naší společnosti. Vnímají dlouhodobější souvislosti a reagují na vývoj společenského prostředí od dětí po seniory. Hledají způsoby pro zdravou výchovu a vzájemnou komunikaci, jednoduše řečeno – nabízejí více života.

V roce 2017 přeji všem dostatek zdrojů při získávání životní energie, úctu, respekt, klidné spaní, spokojenost, důvěru v sebe sama a hlavně inspirativní průvodce napříč společenským prostředím. 

### [Petr Malach](http://ohlasy.info/clanky/2016/02/rozhovor-petr-malach.html), místostarosta

Rok 2016 byl trochu zajímavý, ale i výjimečný. Pro mě osobně nezačal moc dobře, protože hned na začátku ledna nás opustil můj velice dobrý kamarád. Člověka tato věc velice zasáhne a těžko se mi startovalo a hledala se chuť, ale ta se vrátila a myšlenka něco udělat vybudovat byla silná. Začal jsem opravovat dům pro rodinu, začaly se plánovat Boskovické běhy, oprava letního kina, první přípravy boskovického festivalu a začalo se mluvit o převodu boskovické sokolovny. A jelikož ten rok 2016 nezačal zcela dle mých představ, vize něčeho nového se mě líbila a práce mě těšila a vlastně těší. Do roku 2017 bych rád všem čtenářům a spoluobčanům popřál hodně životní spokojenosti, štěstí a hlavně zdraví. Našemu krásnému městu ať vzkvétá a ať se všichni společně setkáme při otevření letního kina v roce 2017.

### [Ondřej Tajovský](http://ohlasy.info/clanky/2016/06/rozhovor-tajovsky.html), podnikatel a dirigent

Poslední půlrok se nesl ve znamení boje se závažnou chorobou mé velmi blízké osoby. Věřím, že to vše dobře dopadne.

Pohyboval jsem se v prostředích, na která lidé často radši ani nemyslí. A potkal jsem tam fantastické, obětavé, profesionální, vstřícné a vzdělané lidi, kteří skvěle odváděli svoji velmi těžkou práci. Často ještě s úsměvem a vstřícným porozuměním. Potkal jsem lidi, kteří ochotně a nezištně pomáhali. Mí přátelé podali pomocnou ruku a projevili velkou solidaritu, porozumění a podporu!

Mohu dodat: Jsem přesvědčen, že naše společnost není v tak špatném stavu! A síla této společnosti není v politicích, ale v tom nejlepším smyslu slova v obyčejných lidech. 

Přeji všem zdraví! A  ať už se pohybují v jakémkoliv prostředí, přeji jim co nejčastější setkání s takovýmito lidmi. Lidmi pokornými, obětavými, poctivými, pracovitými… Myslím, že jich je kolem nás víc, než si myslíme. Stačí se jen dívat.

### [Jaromíra Vítková](http://ohlasy.info/clanky/2016/10/rozhovor-vitkova.html), senátorka

Rok 2016 byl pro mě velmi bohatý a radost jsme měla z mnoha událostí významných i drobných. Velmi mě potěšila podpora obyvatel senátního obvodu, kteří mi dali důvěru a tím zhodnotili moji dlouholetou práci. Radost mi dělaly všechny naplněné investiční i neinvestiční projekty, které se mi v letošním roce podařilo zahájit či dokončit v rámci mých kompetencí ve vedení města i v rámci Jihomoravského kraje. V osobním životě mi dělají velkou radost vnučky a vše, co společně podnikáme.

Do roku 2017 přeji nám všem pevné zdraví, veselou mysl a dobré přátele.

### [Jiří Pevný](http://ohlasy.info/clanky/2016/03/rozhovor-pevny.html), zastupitel

To, co mi udělalo v roce 2016 radost, je ryze osobního charakteru. Jedná se o mé rozhodnutí z počátku roku oslavit své šedesátiny na vrcholu nejvyšší české hory Sněžky.  Stalo se tak v květnu, kdy jsem svým prvovýstupem Obřím dolem horu Sněžku ve zdraví zdolal.

V druhé části odpovědi na položenou otázku již nebudu tak osobní. Co bych tedy popřál? Méně hudrování, planého plkání a kritiky dění někde u piva, ale více aktivně projeveného zájmu o věci veřejné. A to zvláště spoluobčanům v Boskovicích.

### [Petr Palas](http://ohlasy.info/clanky/2016/03/rozhovor-palas.html), učitel tance

Při pohledu na rok 2016 můžu jen konstatovat, že to byl pro mě rok plný skvělých zážitků, radostí i práce. Největší radost v končícím roce mi dělá šířící se odhodlanost a výdrž, které pokračují. Těch si všímám v poslední době stále víc, nejen na žácích. Těší mě, že všichni kolem mě dosahují vytyčených cílů, ať už jsou to věci malé či zásadní, soukromé či pracovní. Výsledkem výdrže je spokojenost. A jsem rád, že mám spokojené lidi kolem sebe.

Pro rok 2017 bych nám všem přál, aby zůstala výdrž ve všem, co děláme nebo plánujeme. Při neúspěchu přeji chladnou hlavu a odvahu zkusit i variantu, která je pro daný pohled třeba nemožná. Přeji výsledky podle představ a na konci spokojený úsměv s nadhledem.

### [Pavel Kotouček](http://ohlasy.info/clanky/2016/05/rozhovor-kotoucek.html), lektor projektu Zdravá mládež

Jako pracovníka Elimu o.p.s. mě ihned napadá radost spojená s rozjetím klubu Plán B pro děti a mládež tady v Boskovicích. Podařilo se nám získat skvělé prostory a zájem dětí je stále větší, než jsme si dokázali představit. Stejně tak přijetí v Boskovicích a spolupráce s různými institucemi, ale i s jednotlivci je pro nás radostí.

Jako občan bych vzpomněl ještě na jeden počin, který ve mě vyvolal větší radost, než jsem čekal. Nadšencům ze spolku PaLeTa se u nás v Letovicích podařilo nainstalovat do veřejného prostoru krásnou bustu Václava Havla. Sametový převrat jsem prožíval jako dítě a čím jsem byl starší, tím víc jsem si pana prezidenta vážil. Jeho odkaz je pozitivní a silný a já prožívám hrdost, že se k němu v Letovicích hlásíme.

Chci nám všem popřát do nového roku hodně lásky a touhy po pravdě.

### [Ivo Provazník](http://ohlasy.info/clanky/2016/04/rozhovor-provaznik.html), profesor VUT

V jazycích xhosa, jidiš a zulu zní přání šťastného nového roku *nyak’omtsha*, *a gut yohr* a *unyaka omusha omuhle*. Ani romské *bachtalo nevo berš* nám nezní blízce. V roce 2016 jsem ve světě potkal mnoho lidí a přátel různé víry, jazyka, národnosti i názorů, kteří mně přáli podobně – přesto jsem se s nimi cítil dobře, někteří se stali mými přáteli. Jako každý rok mne to znovu překvapovalo a znovu jsem objevoval, jak mohou být taková setkání milá. Rád bych popřál všem do roku 2017, aby při sobě měli vždy někoho, s kým si budou moci povídat a s kým se budou cítit dobře. Bez ohledu na to, jak vzájemně jiní jsme. *Štastný nový rok!*

### [David Zachoval](http://ohlasy.info/clanky/2016/12/rozhovor-zachoval.html), vedoucí Betany

Těší mě, že stále poznávám nové lidi, kterým není lhostejné, kde žijí, a kteří se zajímají o dění kolem sebe. Zároveň jsou ochotní se aktivně se účastnit komunitního života ve svém městě nebo vesnici a udržují nebo znovuobnovují různé místní zvyky a tradice.

Když jsme se s manželkou ptali naší dvouleté dcery, co by si přála od Ježíška, odpověděla: dárek. Když pak uviděla své dárky pod stromečkem, hned jak je uviděla, aniž by je rozbalila, s klidem a radostí prohlásila: „Já jsem dostala dárek!“ Starší syn už se mezitím pustil do trhání prvního balícího papíru… Přál bych nám všem, abychom se dokázali se radovat z maličkostí a vážili si toho co máme, protože máme to štěstí žít v jednom z nejlepších údobí dějin, a to rozhodně není samozřejmost.  

### [Michaela Koudelková](http://ohlasy.info/clanky/2016/03/rozhovor-koudelkova.html), flétnistka

Radost mi určitě udělala spousta krásných koncertů, na kterých jsem měla možnost vystoupit. Navštívila jsem mnoho nových a zajímavých míst u nás i v zahraničí a potkala se se svými známými kolegy a poznala také několik dalších úžasných lidí. V posledních dnech mě nejvíce potěšil příjezd mého bratra ze zahraničí, protože jsme tak mohli strávit vánoční svátky doma všichni pohromadě.

Všem lidem bych do nového roku 2017 chtěla popřát hlavně hodně zdraví, radosti, lásky a mnoho krásných chvil strávených s těmi nejbližšími.

### [Daniela Štarhová](http://ohlasy.info/clanky/2016/12/rozhovor-starhova.html), lékařka

Většině z nás přinesl rok 2016 radosti i strasti. Pro mě to byl rok spíše radostný. Radostnou událostí bylo například to, že moje dcera úspěšně ukončila vysokoškolské studium, stejně tak její partner. Dokázali skloubit studium na vysoké škole s péčí a výchovou jejich synka. O to větší cenu jejich diplomy mají. Dále mi udělalo radost, že jsme se s mou mamkou vydaly v roce milosrdenství na poutní cestu do Říma s návštěvou Vatikánu a audiencí u papeže. Potěšilo mě i to, že jsem byla letos opět mezi vybranými účastníky mezinárodních lékařských seminářů v Salcburku a tohoto týdenního semináře na téma „rehabilitační medicína“ jsem se zúčastnila. Ráda také vzpomínám na úžasné západy Slunce nad bájnou Atlantidou, kam jsem letos též zavítala.

Velkou radost jsem měla, když se můj syn, po téměř půlročním studijním pobytu ve Východní Asii na univerzitě v Soulu, vrátil pár dní před Štědrým dnem v pořádku domů. To byl pro mě asi největší dárek. Syn, obohacen mnoha zážitky z východní polokoule, zároveň šťastný, že je opět doma, nám ještě na letišti po dlouhém objetí sdělil: „Ani jsem netušil, jaký jsem vlastenec. My Evropané si vůbec neuvědomujeme, kde žijeme a jak se tady máme dobře. Myslím, že Česká republika s Matičkou Prahou patří asi k nejlepším místům k žití na naší planetě.“ Jen stěží jsem se bránila dojetí.

Do roku 2017 bych přála všem lidem, aby se dokázali radovat ze života. Aby si vážili toho, že žijí v zemi, kde je mír a svoboda. Abychom každý z nás pocítili v sobě vlastenectví a hrdost na vlast, v které žijeme. Abychom v roce ohnivého Kohouta (podle čínského kalendáře) žili pokud možno v souladu s přírodou. Abychom si zachovali jasnou mysl, zdravý rozum a nepodléhali negativním zprávám z médií s tendencí vše kritizovat. Abychom toužili po vzdělanosti a nezapomínali přitom na lidskost a pokoru. Zkrátka, abychom se měli dobře a něco pro to dělali. V roce ohnivého Kohouta by se nám mělo dostávat jak fyzické, tak i mentální energie. Využívejme svoji silnou intuici a věnujme pozornost svým snům. Pravidelně cvičme a udržujme se v kondici i díky zdravé výživě! Šťastný rok 2017! 

### [Martin Krajíček](http://ohlasy.info/clanky/2016/07/rozhovor-krajicek-zus.html), mandolinista, pedagog

Zmíním události, na kterých jsem se podílel jako hudebník. Omlouvám se, že uvádím své koncerty, ale v prosinci jsem jich odehrál přes dvě desítky a musím říct, že tyto zážitky jsou mými jedinými událostmi na konci roku. Snad tedy laskavý čtenář promine.

Výjimečný byl domácí koncert s Juraji Valenčíkem a Stierankou. Domácí koncerty nabývají na popularitě. Mají skvělou atmosféru, jsou velmi srdečné a nevšední. Série vánočních koncertů skupiny Cimbal Classic byla tradičním klidným pozastavením. Desítka vyprodaných koncertů v divadlech a sálech našich měst jasně mluví o potřebě a oblíbenosti rozjímání v předvánočním shonu a připomenutí pravého významu adventního času. Do třetice musím zmínit koncert skupiny Mariachi Espuelas v Boskovicích na Vánočních trzích. Bylo velmi příjemné hrát a dívat se do stovek upřímných a veselých očí boskovických přátel. To mne opravdu dojalo. V Boskovicích žiji moc rád a jsem vděčný za to, kolik tu mám opravdových přátel, čestných lidí.

Musím říct, že letošní rok byl pro mne hudebně a pedagogicky jedním z nejvytíženějších a adventní čas nebyl výjimkou. Teď jsme ale ve chvíli, kdy se vše zpomalilo. Sváteční čas vše na chvíli utišil, skoro zastavil. Možná je to tím, že se mi pomyslný kolotoč přes rok točí moc rychle, ale o to víc si vážím času s rodinou a přáteli. A to bych chtěl všem čtenářům právě do roku 2017 popřát. Více klidu, více vnitřního klidu, pokory jako o vánočních svátcích přes celý rok.

### [Josef Bařinka](http://ohlasy.info/clanky/2016/12/rozhovor-barinka.html), galerista

V posledním roce mi udělala radost návštěva Národního divadla Brno, kde jsem měl možnost absolvovat program sestávající ze dvou titulů: Epos o Gilgamešovi Bohuslava Martinů a Dido a Aeneas Henryho Purcella. Obě skladby byly interpretovány na špičkové úrovni, především co se týče sólových i sborových pěveckých partů i instrumentálních výkonů. Z představení jsem odcházel plný krásných dojmů.

Do budoucna bych si přál, aby se profesionálním muzikantům působícím v symfonických orchestrech dostávalo lepšího ohodnocení, než tomu je v současné době. Jejich honoráře jsou u nás v současné době jedny z nejnižších ze všech profesí a například ve srovnání s příjmy poslanců nebo státních úředníků je vidět značný nepoměr. Muzikanti navíc musí projít středním i vysokým hudebním vzděláním, protože jejich výsledná kvalita je navenek velmi patrná. Současná situace tak nepřispívá k naší kulturní vzdělanosti obecně.

### [Rudolf Burgr](http://ohlasy.info/clanky/2016/12/rozhovor-burgr.html), vedoucí katedry žurnalistiky, pořadatel vánoční polévky

Na konci letošního roku se člověku do mysli občas vkrádá pocit, že bilančně to bylo možná spíš období smutku, zklamání, hořkostí, proher či křivd, neporozumění, lží a špatné nálady. Ale není to pravda. Každou tu negativitu jmenovanou v předchozí větě vyvažovalo zajisté stejné množství radostných okamžiků, pozitivních chvil. Na mysli vytanou například silné okamžiky vítězství Lukáše Krpálka na olympiádě v Riu nebo pohled na stihače RAF Emila Bočka, který se i ve vysokém věku mohl opět proletět v oblacích v legendárním spitfiru. Dala by se jmenovat celá řada dalších, neméně radostných událostí. Radost by však měly člověku dělat všechny ty každodenní maličké události v jeho životě, které ho někam posunou, pomohou mu něco překonat, naučit se, udržet si svoji čest, předají jiným sílu a optimismus. A to je to, co bych přál každému z nás i do dalšího roku. Aby se každý stal aspoň trochu Krpálekem a Bočkem, skutečnou osobností, která bude dávat příklad a rozdávat úsměv, nebude lhát a zaprodávat svoji čest.

### [Jan Nádvorník](http://ohlasy.info/clanky/2016/06/rozhovor-impro.html), vedoucí improvizačního divadla LÍSKY

Mně osobně rok 2016 moc radosti nepřinesl. Velice mile mě ale překvapilo, když jsem zjistil, že i v dnešní uspěchané a konzumní době jsou lidé ochotni podpořit projekty jako jsou například vaše noviny, zkrátka věci, které tak trošku vybočují ze zaběhaných stereotypů, ale přitom mají nějakého ducha. A přání pro všechny vaše čtenáře? Nechť jsou všechny bytosti šťastny.

### [Drahoslava Kráčmarová](http://ohlasy.info/clanky/2016/08/rozhovor-kracmarova.html), iniciátorka umístění busty Václava Havla v Letovicích

Největší radostí uplynulého roku je pro mě usmívající se Václav Havel v Letovicích. Jsem ráda, že se na projektu podílela široká občanská společnost, a děkuji touto cestou všem zúčastněným.

Do nového roku přeji nám všem kromě zdraví také sílu a odvahu v plnění svých snů, otevřené oči i srdce pro druhé. Přála bych si, abychom vylezli ze svých ulit a společně vytvářeli něco pozitivního. Neustálé lamentování nad stavem světa je plýtváním času i energií. Pojďme to změnit ;-).

### [Katka Kejíková](http://ohlasy.info/clanky/2016/06/rozhovor-skolka.html), provozovatelka Školičky u tří oveček

Nejvíce nám v roce 2016 udělalo radost získání dotace od Ministerstva práce a sociálních věcí na zřízení dětské skupiny, neboť po dvouletém financování z vlastních zdrojů jsme byli již velice vyčerpaní, fyzicky i finančně, a hrozilo ukončení projektu Školičky u tří oveček.

Naší společnosti bych popřála do nového roku 2017 hodně lásky a harmonie a každému osobně vnitřní klid a spokojenost, neboť jen na těchto vlnách se budeme cítit nejen dobře, ale budeme i zdraví.
