---
title: Gianniho kulturní výběr na únor
cover-photo: https://i.ohlasy.info/jL6VqSv.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

### Filmový kvíz

*Kino Panorama Boskovice, 6. února 19:00*

V posledních letech u nás vzrostla obliba takzvaných hospodských kvízů, na jejichž schématu je postaven také Filmový kvíz, který se jednou za měsíc koná v Boskovickém kině Panorama. Otázky jsou rozděleny do několika okruhů, a soutěžící, rozdělení do týmů, se snaží dosáhnout co největšího počtu bodů. Oproti jiným kvízům je největší devizou boskovického Filmového kvízu osobnost autora a moderátora Tomáše Lizny, jehož osobitý projev a také originální zpracování některých okruhů tuto soutěž zvedá nejméně o jednu úroveň výš. O kvalitě soutěže vypovídá mimo jiné i to, že se již nějakou dobu těší velké oblibě i v brněnském kině Scala.

### Ovčáček čtveráček

*Kino Panorama Boskovice, 7. února 17:15*

V sále boskovického kina se nepromítají pouze filmy, ale často také přímé přenosy či záznamy oper nebo divadelních představení. Derniéru „nekorektního kabaretu“ Ovčáček čtveráček v provedení Městského divadla Zlín budeme mít možnost vidět v přímém přenosu z pražského Divadla za plotem. Postavami úspěšného satirického představení jsou kromě Jiřího Ovčáčka například manželé Bradyovi, tibetský dalajláma, čínský prezident nebo Daniel Hůlka. Lístky na pražské představení byly vyprodány osm minut po zahájení předprodeje a 7. února bude poslední možnost inscenaci zhlédnout, neboť z přenosu nebude pořizován záznam.

### Přehlídka filmů Jima Jarmusche

*Kino Panorama Boskovice, 8. února 19:30, 16. února 19:30*

V únoru v boskovickém kině Panorama pokračuje přehlídka filmů Jima Jarmusche. Ve středu 8. února se můžeme těšit na Noc na Zemi, film složený z pěti povídek, z nichž každá se odehrává v jiném městě a během jedné cesty taxíkem. Každý příběh je navíc záměrně odrazem kultury místa, kde se odehrává, což se odrazilo i ve stylu, kterým jsou jednotlivé příběhy podány.

Další Jarmuschův film, tedy Kafe a cigára, se bude promítat ve čtvrtek 16. února. Jde též o film povídkový a patří k autorovým divácky nejoblíbenějším snímkům. V tomto filmu najdeme krátkých povídek hned jedenáct; propojeny jsou nejen motivem kávy a cigaret, ale také výrazným vizuálním stylem a několika dalšími tématy. Kromě oblíbených herců si zde zahrála i řada významných hudebníků, kromě Toma Waitse a Iggyho Popa (jejichž povídka vznikla ještě dříve, než se Jim Jarmusch rozhodl téma rozšířit na celovečerní film) například sourozenci Meg a Jack Whiteovi ze skupiny White Stripes nebo rappeři GZA a RZA z kultovní hip-hopové formace Wu-Tang Clan.

### Zoë Schwarz Blue Commotion

*Zámecký skleník Boskovice, 11. února 19:00*

Koncertem britské bluesové zpěvačky Zoë Schwarz pokračuje cyklus Jazz Blues Boskovice. Tvrzení promotérů, že jde o nejlepší současnou bluesovou zpěvačku nejen v Británii, ale možná i široko daleko, je jistě třeba brát s rezervou, každopádně ona sama i její doprovodná kapela Blue Commotion jsou držiteli několika prestižních britských ocenění. Z této kapely do Boskovic přijede kytarista Rob Koral, dále se přidají tuzemští hudebníci Tomáš Liška na baskytaru a Tomáš Hobzek na bicí. Jazzové a bluesové koncerty ve Skleníku mívají i díky publiku, které na ně chodí, výbornou atmosféru, a půjde tedy opět bezpochyby o skvělý zážitek.

### 70 let Janáčkova kvarteta

*Evangelický kostel Boskovice, 16. února 19:00*

Dalším koncertem z cyklu Kruh přátel hudby bude vystoupení jednoho z našich nejvýznamnějších komorních souborů, Janáčkova kvarteta. Koncert se koná v rámci turné k jejich 70. výročí. Za tu dobu se samozřejmě několikrát změnilo obsazení, po celou dobu si však drží nespornou kvalitu, často vystupuje i na zahraničních pódiích a nahrává pro přední gramofonové společnosti. Na koncertě v evangelickém kostele uslyšíme skladby Ervína Schulhoffa, Sergeje Prokofjeva a Leoše Janáčka.

### Textařská dílna Iva Cicvárka, Folkový koncert: Ivo Cicvárek a Petr Čadek

*Zámecký skleník Boskovice, 19. února 14:00 (workshop), 18:00 (koncert)*

Zajímavým projektem, který pro nás tento měsíc KZMB připravila, bude v neděli 19. února Textařská dílna Iva Cicvárka. Tento písničkář a textař je dlouhodobým členem a lektorem textové dílny Slávka Janouška a kromě své autorské tvorby spolupracoval například s Věrou Martinovou, Žofií Kabelkovou nebo skupinou Mošny. Dílna by měla proběhnout formou jednoduchých navazujících úkolů a upozornit na úskalí rytmu jazyka a rýmů či rýmových schémat. Navazovat bude folkový koncert, na kterém Ivo Cicvárek vystoupí spolu s violoncellistou Pavlem Čadkem.

### Mlčení

*Kino Panorama Boskovice, 23. února 19:30*

Ve čtvrtek 23. února budeme mít možnost vidět nový film Martina Scorseseho s názvem Mlčení. Čtyřiadvacátý režisérův celovečerní film nás tentokrát zavede do Japonska 17. století a po delší době nastoluje opět náboženské téma: dva jezuitští mniši pátrají po svém učiteli, křesťanská víra je však v Japonsku zakázána a jejich přítomnost je nežádoucí. Martin Scorsese, který patří ke generaci takzvaného Nového Hollywoodu a proslul především filmy z mafiánského prostředí, se v mládí chtěl stát katolickým knězem a náboženskými tématy se dříve zabýval například ve filmech Poslední pokušení Krista nebo Kundun.
