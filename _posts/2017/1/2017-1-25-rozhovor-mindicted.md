---
title: „Jde o katarzi negativních pocitů a především o energii.“
perex: Rozhovor s Vojtěchem Sedlákem a Davidem Jeřábkem, zakladateli Mindicted Crew, známými na drum’n’bassové scéně pod DJ jmény Void.Sec a Dejfunk.
cover-photo: http://i.imgur.com/JV3h8Z8l.jpg
author: Jan Bařinka
category: rozhovory
tags: kultura hudba
---

*Rozhovor s Vojtěchem Sedlákem a Davidem Jeřábkem, zakladateli [Mindicted Crew](https://www.facebook.com/Mindicted), známými na drum’n’bassové scéně pod DJ jmény Void.Sec a Dejfunk. Pod hlavičkou Mindicted proběhlo již mnoho úspěšných párty především v Boskovicích a v Blansku, jejich význam však stále roste a postupně přesahuje nejen náš region, ale i celý kraj. Povídali jsme si o jejich začátcích, o organizačních záležitostech v rámci skupiny, ale také o tom, co drum’n’bassová hudba přináší jak interpretům, tak posluchačům. Nejbližší akcí v jejich režii bude další vydání Neurology v pátek 27. ledna v blanenském klubu Bass.*

<img src="http://i.imgur.com/JV3h8Z8.jpg" alt="Mindicted Crew v práci" class="img-responsive img-popup" data-author="Jan Kárl">

**Začněme úplně od začátku. Jak jste se dostali k aktivnímu provozování elektronické hudby a jak a proč vás napadlo založit DJskou a promotérskou skupinu Mindicted?**
 
**Void.Sec:** Začalo to tak, že jsme se s Davidem znali docela dlouho z gymplu, já jsem v té době hrál v kapele, David neměl žádné hudební aktivity, ale pak jsme v jednom momentu zjistili, že nás oba baví podobná elektronická hudba…

**Dejfunk:** Víš, kdo to způsobil? Byl to Sejby, který si tehdy koupil kontrolér a díky tomu…

**Void.sec:** To je pravda. Sejby je teď už spíš náš čestný člen, ale byl jedním z lidí, co stáli u zrodu Mindicted. Koupil si první DJský kontrolér a nám to přišlo cool, tak jsme si od něho ten kontrolér půjčili a začali jsem si hrát nějakej hip-hop, nějakej dubstep, drum’n’bass spíš okrajově. A protože nás to bavilo, tak jsme se s Davidem domluvili, že uděláme spolu akci na Sklepech. Jmenovalo se to Music of Mass Destruction – a to bylo úplně první, dá se to považovat za zrod Mindicted, protože den potom jsme si napsali, že bychom to chtěli dělat častěji, že si myslíme, že v tom můžeme být dobří. Domluvili jsme se, že drum’n’bass nás z toho baví nejvíc. Dlouho trvalo, než jsme vymysleli název. Pak jsme přišli s názvem Mindicted Crew a udělali jsme první akci na Sklepech, a to byl Bassment, který vlastně děláme občas doteď.
 
**Co znamená název Mindicted?**
 
**Dejfunk:** Tak to jsi možná první, kdo se nás za tu dobu na to nějak vážně ptá.

**Void.Sec:** Ne, mě se na to lidi občas ptají. Je to spojení slov *mind* a *addicted*, a přestože nevíme, jak si tohle spojení úplně interpretovat, tak nám to přišlo vystihující a doteď si stojím za tím, že jsme ten název zvolili velice dobře.

**Dejfunk:** Dlouhou dobu nás nic nenapadalo. Vždycky když nás něco napadlo, tak jsme si řekli, že to je úplná blbost. A blbosti to asi i byly. Potom mě najednou napadlo nějaké další slovo tady od toho a Vojta to zkrátil na Mindicted a už to bylo.
 
**A vaše logo, to taky něco znamená? Kdo vám je dělal?**
 
**Void.Sec:** To dělal náš dvorní grafik, kterého bych chtěl tímto pozdravit, je to Luboš Valčík, někteří ho můžou znát pod přezdívkou Nubian ze 142BPM Crew. Je to borec ze Lhoty Rapotiny, respektive bydlí ve Lhotě Rapotině, hodně talentovaný grafik. Řekl jsem mu, že vím, že dělá grafiku, jestli by nám teda neudělal logo. Nedal jsem mu žádné bližší specifikace, on vyplivnul tady tohle. A my jsme pak v náhlých momentech uvědomění přišli na to, že když je čtenář dostatečně pozorný, tak tam s trochou představivosti vidí všechna písmena, která jsou v názvu naší crew. Nevím ani, jestli to byl záměr, se kterým to Luboš dělal.

**Dejfunk:** Luboš nám poslal osm různých log a my jsme si mohli vybrat, tohle bylo zdaleka nejlepší, na tom jsme se shodli.

**Void.Sec:** Úplně jednomyslně.
 
**Takže Mindicted jste zakládali ve třech? Vy dva a Sejby?**
 
**Void.Sec:** Ne. Mindicted jsme zakládali já a Dejv, přestože ten původní impuls byl od Sejbyho s kontrolérem, ale když jsme Mindicted zakládali, tak jsme to vyloženě brali jako já a Dejv. Sejbyho jsme přibrali až po dvou nebo třech měsících.
 
**A teď je vás kolik?**
 
**Dejfunk:** Teď je nás sedm. Šest drum’n’bassových DJů plus Gon – ten se snaží dělat trap, snaží se produkovat, a docela mu to jde.

**Void.Sec:** A kromě toho, že je v naší crew jako umělec, tak se stará o novou akci, která se bude jmenovat Vibes. Bude to zaměřené na trošku jinou hudbu, než děláme běžně – 140 BPM, UK grime, trap, bassline, pomalejší hudba, houpavá, electro. První tahle akce se odehraje 3. března na Sklepech, headlinerem bude taky boskovický rodák, vycházející hvězda českého hip-hopu: Inphy, zástupce labelu Ty Nikdy.
 
**A další členové? Mohli byste je stručně představit, jak do Mindicted přicházeli?**
 
**Dejfunk:** Prvním příchozím byl Honza Sejbal, o kterém jsme mluvili. Ten je teď v Anglii, takže je spíš čestným členem.

**Void.Sec:** Pak se k nám přidal Martin Binder, což je můj kamarád, se kterým jsem se potkal na vysoké škole. Zjistili jsme, že oba tohle děláme, máme to rádi, sedli jsme si, tak jsme si řekli, že to spolu zkusíme.

**Dejfunk:** To byla myslím nejlepší volba, kterou jsme mohli udělat. Jedním z impulzů bylo to, že jsme se chtěli dostat do Brna, tak jsme chtěli vzít do naší crew nějakého Brňáka.

**Void.Sec:** A vyvinulo se to v úžasné a inspirativní přátelství.

**Dejfunk:** Pak přišli Lukáš s Adamem, naši dlouholetí kamarádi. Lukáš nám dlouho pomáhal s pořádáním akcí, pomáhal nám to rozjíždět, dlouho ale nechtěl hrát, jenom si zkoušel něco doma, ale pak jsme ho k tomu dokopali. A Adam je především člověk, který má obrovské nadšení. Na to, že hrál z nás vlastně nejdéle, tak mu to ze začátku tolik nešlo, neměl k tomu moc ten hudební přístup. Ale je to nejrychleji se zlepšující člen Mindicted, má obrovský entusiazmus, obrovské zapálení pro věc, stará se o merch, řeší spoustu věcí kolem Mindicted. Hodně nám pomáhá.

**Void.Sec:** A pak ještě Igor, s tím jsme se zkontaktovali přes internet, zašli jsme s ním na kafe…

**Dejfunk:** Na pivo.Tehdy vlastně ještě se Sejbym.

**Void.Sec:** Jo, na pivo. A říkali jsme si, že by to mohla být oboustranně výhodná spolupráce.

**Dejfunk:** A dobře jsme si sedli, je to skvělej kámoš.

**Void.Sec:** A poslední člen, kterého jsme přijali, je Gon.

**Dejfunk:** Gon se nám vlastně narodil na vánočním večírku na Sklepech v Boskovicích.

**Void.Sec:** Je to nadějný mladý producent, který se bude podílet na jiných akcích než jenom drum’n’bassových, což jsme taky chtěli dělat, takže se nám to skvěle hodilo do skládačky.
 
**Takže vaše crew je teď boskovicko-blanensko-brněnská?**
 
**Void.Sec:** Těžiště našich akcí je sice pořád Blansko a Boskovice, ale všichni žijeme v Brně.

**Dejfunk:** Ještě bych chtěl říct, že jsme sice skupina dejme tomu dost rozdílných lidí, ale skvěle jsme si sedli.

**Void.Sec:** A jsme vděční za to, jak se nám to podařilo poskládat osobnostně jako parta.

**Dejfunk:** Kdybych to dělal sám, tak nezvládnu ani zlomek toho, co zvládneme všichni dohromady.

<img src="http://i.imgur.com/ExDW1mC.jpg" alt="David Jeřábek alias Dejfunk" class="img-responsive img-popup" data-author="Jan Kárl"> 

**Dokázali byste nějak popsat hudbu, co děláte? Co vám přináší, a co by mohla přinášet lidem, kteří třeba ani nemají s tímto žánrem nějakou zkušenost?**
 
**Void.Sec:** Na začátku je potřeba říct, že drum’n’bass je hudba, která má přesah mezi spoustou žánrů. Můžeme najít i drum’n’bass, který je uklidňující, třeba i s nějakými jazzovými nebo soulovými prvky, klidně i prvky filmové hudby tam můžou být. Člověk tam najde obrovskou škálu emocí. Já osobně mám nejradši, a celkově u nás v crew děláme a preferujeme neurofunk, což je tvrdší odnož drum’n’bassu. Mně to energií a nějakou emocí připomíná tvrdou kytarovou hudbu, hardcore punk, metal, prostě je to možná sice ne úplně agresivní, ale každopádně hodně energická hudba, která mě nabíjí; jde taky o katarzi určitých negativních pocitů a především o energii.

**Dejfunk:** Pro mě je drum’n’bass taky to, že na akci přijdou lidi, kteří tu hudbu mají rádi stejně jako my, zajímá je a dokážou ocenit, co děláme.

**Void.Sec:** Mně se líbí, že to není, jako když typický návštěvník přijde na diskotéku, je mu vesměs jedno, co tam hraje za hudbu, nezajímají ho producenti, nezajímá ho ta subkultura. Lidi se tam přijdou jenom pobavit. Kdežto lidi, co chodí na naše akce, sledují, co hrajeme, jsou v tom žánru dost poučení. Sledujou, co vychází, jak hrajeme a podobně.

**Dejfunk:** Když to vezmeš v poměru k jiným žánrům, tak určitě. Jsou to lidi, kteří přišli kvůli té hudbě.
 
**Může si na vaší akci najít něco i člověk, který přijde úplně poprvé a například se nepohybuje v komunitě lidí, kteří se o tuto scénu nějakým způsobem zajímají?**
 
**Void.Sec:** Nevím, co konkrétně na tom lidi láká, ale mám spoustu kamarádů, kteří vůbec neměli žádný vztah k elektronické hudbě, neměli ji příliš rádi, přišli na naši akci na základě našeho doporučení a opravdu se jim tam líbilo. Zůstali tam podstatnou část večera a byli i sami překvapení, že se jim to tolik líbí.
 
**Co všechno kromě samotného hraní obnáší práce v crew? Máte práci nějak rozdělenou?**
 
**Dejfunk:** Jo, každý má svoje úkoly. Já a Vojta máme té práce asi nejvíc, Vojta tedy určitě nejvíc. Jeho se týká rozdělování úkolů, co potom dělají ti další. Moje hlavní úloha je to, že bookuju umělce na naše akce, zařizuju komunikaci s agentem, starám se o pohodlí interpreta, o dopravu na akci, z akce, z letiště, do hotelu a podobně, taky zařizuju ubytování. Pak samozřejmě úplně všichni dělají to, že tlačí ostatní do toho, aby něco dělali. Když už má někdo úkol, tak všichni řeší, aby ten člověk na něm dělal.

**Void.Sec:** Prostě se vzájemně motivujeme.
 
**Jaké další činnosti je potřeba zařizovat?**
 
**Void.Sec:** Celkově je tam spousta dílčích činností. Někdo objednává merchandise, někdo se stará o komunikaci s lidmi ze scény… S Martinem máme ještě takový speciální projekt, který není oficiálně spojený s Mindicted, a to rozhlasový pořad DnB Čočka. Moderujeme spolu, vysílá se jednou za dva týdny pod Masarykovou univerzitou na Radiu R. Tam si zveme hosty, zatím většinou z Brna, teď budeme mít i vzdálenější přes Skype. Pouštíme nové tracky, co vychází v drum’n’bassu, a díky tomu jsme udělali neskutečný pokrok v navazování vztahů v rámci brněnské d’n’b scény, protože když už jsme ty lidi měli v rádiu, tak je pro nás jednodušší se s nimi bavit i jinde.

**Dejfunk:** Já bych ještě dodal to, že my dva, já a Vojta, se asi nejvíc podílíme na propagaci akcí.

**Void.Sec:** Každá akce představuje hodně produkční práce. Psaní tiskovek, rozhovorů, textů eventů… To mám na starosti já, ale všichni máme například přístup k naší facebookové stránce, všichni můžeme sdílet nějaké odkazy a tím se podílet na komunikaci s lidmi, kteří nás sledují.
 
**Takže pořádání akcí je hlavní činnost? Jak často něco pořádáte?**
 
**Void.Sec:** Určitě je to hlavní činnost. Máme to rozdělené na větší a menší projekty. Vlajkovou lodí naší činnosti je teď akce Neurology, kterou jedeme už druhou sezónu. Začínali jsme v klubu Turbína v Boskovicích, odtud jsme se ale z kapacitních a logistických důvodů přesunuli do klubu Bass v Blansku, kde máme lepší podmínky – i díky tomu, že kamarád, který ten klub provozuje, tam má napevno svůj soundsystém.

**Dejfunk:** Tímto bychom chtěli pozdravit dalšího člověka, tím je Johnnyx.

**Void.Sec:** To je nadšenec, díky kterému je tady klub, který nám poskytuje naprosto perfektní podmínky, perfektní zvuk – doufám, že to vydrží co nejdéle, je to paráda. Tam jsme se přesunuli na začátku druhé sezóny, tedy v září 2016. Dřív jsme to dělali jednou za tři měsíce, teď dokonce jednou za dva měsíce, zvýšili jsme tempo docela razantním způsobem.

Kromě toho děláme malé akce na Sklepech, jednou za čas je to ten Bassment, o kterém jsme mluvili, pak budeme dělat Vibes, asi jednou třeba za tři nebo za čtyři měsíce. Pak děláme občas nějaké akce v Brně, třeba poslechovky v Naproti, a budeme teď dělat novou akci v Brně, v zatím blíže nespecifikovaném kulturním prostoru, který teprve teď začíná.
 
**Jaká byla zatím největší akce, kterou jste pořádali?**
 
**Dejfunk:** Největší akce byla jednoznačně Neurology v září minulého roku, kde vystoupil britský producent Malux, to byl náš úplně první zahraniční booking. Přišla spousta lidí, akce dopadla dobře, všichni byli spokojení, ať už se jedná o Maluxe nebo o ostaní DJs a lidi. A tam se dostalo naše jméno víc do povědomí, lidi se o nás dozvěděli.
 
**A kromě akcí, co pořádáte, hrajete ještě na jiných akcích?**
 
**Dejfunk:** V poslední době je fajn, že si nás všímají i brněnské crew, berou nás jako legitimní součást scény. Hlavně v rámci Brna jsme dostali spoustu pozvánek na různá hraní. Kluci hráli na Favále na velké akci, která se jmenovala Bassproof, prostě vyprodaný obrovský klub. My s Martinem teď pojedeme hrát na větší akci na Slovensko, konkrétně do Levic. Už se nám zkrátka daří dostávat se na kvalitní večírky.

**Void.Sec:** Je to tím, že se snažíme mít pozitivní přístup, vycházet s lidmi. Spíš vytvářet nové věci než se soustředit na to, kdo se s kým nekamarádí, a nějak zbytečně negativně tu scénu brzdit.

**Dejfunk:** Jo, myslím si, že nemáme s nikým moc problém. Ještě bych k tomu doplnil, že teď jsme se dostali takovou náhodou k jednomu hraní v Praze, bylo to v klubu Cross teď na Vánoce, a díky tomu tam budeme mít na jedné akci v létě vlastní stage.

**Void.Sec:** Podařilo se nám tam navázat kontakt a pozitivní vztahy s mladými lidmi, co tam teď začínají dělat akce, a je to super.
 
**Co nás teď od vás čeká za akce v nejbližší době?**
 
**Dejfunk:** Nejdříve nás čeká v pátek 27. ledna další díl Neurology se slovenským producentem Subtensionem, který se věnuje zvláštní nepopsatelné odnoži drum’n’bassu. Největší akce, na kterou se všichni nejvíc těšíme, bude 31. března.

**Void.Sec:** To bude zatím naše největší akce, budeme mít velkého zahraničního headlinera, v rámci d’n’b scény hodně známého a uznávaného. A doufáme, že to bude další krok k tomu, co jsme si řekli, že chceme dělat, čili posouvat úroveň těch akcí nahoru. Myslíme si, že tohle bude výjimečný milník.

**Dejfunk:** Co se týče dalších akcí, o kterých víme, tak 30. dubna před státním svátkem nás čeká první akce v Brně, kde taky vystoupí nějaké zahraniční jméno. A potom nás v květnu čeká akce, na kterou se hodně těšíme, a to oslava třetích narozenin Mindicted. Ta proběhne klasicky na Sklepech v Boskovicích, takže se vlastně vrátíme tam, kde to všechno začalo.
