---
title: "Místní části Boskovic: život jako na vsi, ale závislost na boskovickém vedení"
perex: Jak hospodaří obce Mladkov, Hrádkov, Bačov a Vratíkov, které jsou závislé na rozpočtu a zastupitelstvu Boskovic?
cover-photo: https://i.ohlasy.info/Q2DyZY5l.jpg
author: Marek Osouch
category: zpravodajství
tags: politika investice
---

*Kromě samotného města musí vedení Boskovic spravovat také čtyři přidružené obce, neboli přesněji místní části, kterými jsou Mladkov, Hrádkov, Bačov a Vratíkov. Na investice i běžné opravy a údržbu ale dohromady všem čtyřem částem vyčlenili zastupitelé v rozpočtu jen zhruba dva miliony korun.*

<img src="https://i.ohlasy.info/Q2DyZY5.jpg" alt="Mladkov" class="img-responsive img-popup" data-author="Lukáš Malý">

Při jednání boskovického zastupitelstva to kolikrát vypadá jako ve veliké politice. Jedna část zastupitelů osočuje druhou, padají trestní oznámení a případně se na některé dotazy odpovídá písemně, aby vše bylo správně právnicky zformulované. Vedle toho jsou ale součástí Boskovic i čtyři místní části Mladkov, Hrádkov, Bačov a Vratíkov, kde se život odehrává jako na vsi. Jediný rozdíl je v tom, že nejsou samostatné, nemají vlastní rozpočet a o peníze musí bojovat na radnici v Boskovicích.

V množství peněz si však od letoška mírně polepší. Místo 240 tisíc vyčlenili zastupitelé osadním výborům 300 tisíc na běžné výdaje, což měly naposledy v roce 2011. Každá ze čtyř místních částí dostala letos 50 tisíc a zbylých 100 tisíc si rozdělily podle počtu obyvatel, což se doteď nedělo. Zatímco nejmenší Bačov tak s konečnými 60 tisíci nemá ani korunu navíc, největší Mladkov má naopak o 23 tisíc více než dříve.

O větší množství peněz, které přichází každý rok do jednotlivých místních částí, bojoval zejména Mladkov s Hrádkovem. „Chtěl jsem prosadit větší volnost pro jednotlivé osadní výbory. Někdy mi totiž přišlo, že když město platí přímo z rozpočtu některé investice, jsou to hodně vysoké částky. Věřím, že bychom to sami zvládli levněji a za stejné peníze udělali více věcí,“ tvrdí předseda osadního výboru na Hrádkově Miroslav Bartoň.

Pár tisíc, které jim nově přistane na účtu, jim sice nedovolí investovat do velkých rekonstrukcí silnic, mohou si ale dovolit uspořádat nové kulturní nebo sportovní akce. Například na Hrádkově plánují kromě dosavadních akcí také večer pro důchodce. V Mladkově vlastní peníze převážně investují do menších oprav tamního obecního domu a na Vratíkově například loňských 50 tisíc, tedy téměř celou částku, dali do výmalby a menších oprav kulturního domu.

Nejsou to ale jediné peníze, které do místních částí tečou. Každý rok ještě přímo Boskovice ze svého rozpočtu investují do oprav komunikací, hasičských zbrojnic nebo stavby chodníků. Ačkoliv každý rok v září předkládají jednotlivé osadní výbory na radnici do Boskovic své priority, podle některých se nakonec v návrhu rozpočtu objeví něco jiného.

V Mladkově v roce 2014 a 2015 probíhala rozsáhlá výstavba kanalizace. Za kanalizaci jsou v Mladkově rádi, naopak je ale mrzí, že se od té doby stále nenašly peníze na rekonstrukci silnic v obci, které jsou po kanalizaci stále rozbité. „V Mladkově nám nejvíce chybí komunikace, které byly řadu let odkládány. Vysvětlovalo se to tím, že není kanalizace. Dnes už je, takže považujeme rekonstrukce silnic za nutné,“ vyjádřila se na prosincovém zastupitelstvu předsedkyně osadního výboru v Mladkově Zdena Boháčková.

Místostarosta Petr Malach (ČSSD), který má komunikaci s osadními výbory ve své gesci, jí řekl, že i letos se v Mladkově počítá s významnými investicemi. „V roce 2017 by mělo jít do Mladkova 1,2 milionu korun na vodovod plus běžné výdaje, které jsou dalších 300 tisíc. Není to tak, že bychom s Mladkovem nepočítali,“ prohlásil místostarosta. V návrhu rozpočtu na rok 2017, který zastupitelé v prosinci schválili, však je k Mladkovu pouze položka 50 tisíc korun na opravu fasády hasičské zbrojnice. Ani v kapitole vodního hospodářství nelze dohledat místostarostou zmiňovaný více než milion na vodovod. „To nejdou totiž peníze z rozpočtu města, ale ze Svazku vodovodů a kanalizací,“ vysvětlil boskovický místostarosta.

Podle mladkovského výboru jsou některé investice v Mladkově navíc ne moc dobře promyšlené: „Realizovaná opatření nejsou dostatečně konfrontována s reálnou situací a neodpovídají zájmu občanů. Jsou například financovány akce, které nepatří mezi prioritní, jako je budování chodníků,“ tvrdí Ondřej Válka z mladkovského osadního výboru. Výstavbu chodníků schválili boskovičtí zastupitelé už při přípravě rozpočtu na rok 2016, kdy na ně vyčlenili jeden milion korun.

Naopak velmi dobré zkušenosti s vedením Boskovic mají na Hrádkově. Ať už chtěl předseda osadního výboru Miroslav Bartoň od boskovické radnice cokoliv, vždy se nějak dohodli. „Mám zkušenost, že když jdu na město, tak vždy aspoň něco dostanu, i když jsou to někdy jen drobnosti,“ řekl Bartoň. Hlavní podíl na zlepšování Hrádkova ale podle něj nesou všichni obyvatelé, kteří se dobrovolně ve svém volném čase zapojují do zvelebování osady. Někde vyřežou keře, jinde pokácí stromy, na hřišti udělají v zimě led na bruslení anebo uspořádají řadu kulturních akcí od stavění máje až po rozdávání vánoční polévky.

Pro letošek – kromě výstavby několik desítek metrů chodníku od autobusové zastávky směrem do Hrádkova – půjdou peníze na opravu zvoničky a oslavy 530 let Hrádkova. Hlavně se ale těší na první krok k radikální přestavbě malého obecního domu, kde je natěsnaná hospoda s knihovnou, a kde také sídlí osadní výbor. „Na Hrádkově je nevýhoda, že tady nikdy nebyla škola, z čehož mají ostatní místní části obecní domy, ale my nic takového nemáme. Máme studii, jak by to mohlo vypadat do budoucna. V roce 2018 bychom chtěli stavět, o čemž už jsem mluvil s místostarostou,“ doplnil Miroslav Bartoň.

U otevření nového obecního domu už ale jako předseda nebude. I když je v důchodu, další čtyři roky už funkci nechce dělat. „Nestojí mi to za to. Je to hodně práce,“ říká a zároveň tak trochu vyvrací svá předchozí slova o velmi dobré spolupráci. Zdůvodňuje to tím, že sám celý život pracoval v soukromé firmě, kde byl zvyklý na jiný pracovní režim. Komunikace s boskovickým úřadem je podle něj zdlouhavá. Dokáže ji ale pochopit vzhledem k různým nutným termínům, které musí úředníci dodržet.

Kvůli vyšším pracovním povinnostem skončí ke konci ledna také Martin Dostál, který je předsedou v Bačově. Ani ten si na komunikaci s vedením Boskovic nijak nestěžuje. Přesto i Bačov stejně jako v Mladkově dostal do rozpočtu peníze na akci, která podle slov předsedy osadního výboru není prioritní, což byla oprava fasády obecního domu. Po zhlédnutí návrhu rozpočtu tak Martin Dostál ihned kontaktoval boskovického místostarostu, aby šly peníze na jinou akci. „Podařilo se mi ho přesvědčit o nutnosti opravy autobusové zastávky. V současné době se připravuje změna v rozpočtu a místo opravy fasády bude nejspíš oprava autobusové zastávky,“ sdělil Dostál. Zastávka, i když ozdobená malbami od místních dětí, už je podle něj ve velmi havarijním stavu a při velké vichřici by se mohla případně i utrhnout ze země.

Léta už ale v Bačově také čekají na dokončení oprav komunikací v obci. Zatím mají opravenou polovinu ještě z dob minulého vedení, na druhou stále čekají a neví proč. „Nikdo nám nedal z radnice vědět, proč se to nedělá. Co jsem se teď dozvěděl, tak by se snad měl dělat vodovod, ale z města žádné oficiální zdůvodnění nemám,“ sdělil bačovský předseda. Minulé vedení podle něj alespoň řeklo, že na to nejsou peníze. Podle boskovického místostarosty si už ale vše sdělili na první novoroční schůzce. „Nebudeme tam nic dělat, dokud nebudou opravené sítě. Letos tam plánuje měnit E.ON kabeláž, a my zvažujeme, jestli neopravit také veřejné osvětlení, když to bude rozkopané,“ sdělil místostarosta.

Investiční plány každý rok v září překládá také osadní výbor z Vratíkova. Pro letošek se jim podařilo do boskovického rozpočtu dostat jednu jejich dlouholetou prioritu, kterou je chodník ve směru na Okrouhlou. Na stavbu nového chodníku nechá město zpracovat projektovou dokumentaci a alespoň se tak udělá první krok k jeho výstavbě. Další část peněz půjde také na dokončení a opravu oplocení kolem hřiště. Peníze by ale obyvatelé Vratíkova ještě uvítali také na cyklostezku směrem k Melkovu, tedy alespoň vyspravení pár desítek metrů k cestě, která vede kolem přehrady, nebo na opravu jiných cest v obci. Vratíkovský předseda Petr Novotný je ale i tak s komunikací s boskovickou radnicí celkem spokojený. „Zpočátku po nástupu nového vedení to nebylo zrovna dobré, ale v mnoha věcech se to zlepšilo,“ vysvětlil.

Možná jsou ale jen osadní výbory v hodnocení komunikace opatrné, aby si nenaštvaly boskovické vedení a nepřipravily se o peníze, které jim dnes chodí. K této spekulaci svádí částečně protichůdná tvrzení předsedů osadních výborů, kdy na jedné straně chválí komunikaci, na druhé straně je ale pro ně zdlouhavá nebo na radnici nevnímají jejich prioritní investice. Tuto opatrnost potvrzuje věta mladkovské předsedkyně osadního výboru Zdeny Boháčkové z prosincového zastupitelstva, kdy po odpovědi místostarosty, že ať se o investice v obci nebojí, reagovala slovy, že je ráda za to, co Boskovice pro Mladkov udělaly a i nadále dělají.

Závislost na Boskovicích, respektive jejich rozpočtu, je více než zjevná. Místní části sice mohou přemýšlet o osamostatnění, čímž by si přišly na více peněz ze státního rozpočtu, ale je to jen nereálná představa. „Obec, jako je Hrádkov, by byla klidně soběstačná. Mohli bychom mít slušný rozpočet, ale všechno bere město,“ dodal předseda tamního výboru. Zároveň ale ví, že na takovou myšlenku může hned zapomenout. Pro osamostatnění by totiž muselo v obci žít alespoň tisíc obyvatel, což nesplňuje ani jedna z místních částí. Hrádkov má necelých 200 obyvatel, na nedalekém Vratíkově žije 230 lidí, v Mladkově  zhruba 240 obyvatel a v nejmenším Bačově asi 74. 
