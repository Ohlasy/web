---
title: "Rendez-vous s jazykem: Místní jména na Boskovicku – Touboř"
perex: Touboř je malá vesnice ležící necelé tři kilometry od Kunštátu. Podoba jejího jména byla v průběhu staletí velmi nestálá a doznala řady neobvyklých změn.
cover-photo: https://i.ohlasy.info/DzuAVD0l.jpg
author: Vít Boček
category: seriály
tags: historie
---

*Touboř je malá vesnice, která dnes administrativně spadá pod město Kunštát, od něhož je vzdálena jen necelé tři kilometry. Podoba jejího jména byla v průběhu staletí velmi nestálá a doznala řady neobvyklých změn.*

{% photo src="https://i.ohlasy.info/DzuAVD0.jpg" author="Jiří Komárek" %}

První doklad názvu této obce pochází z roku 1374 a má grafickou podobu *Toborz*. Další doklady znějí *Thohoborz* (1517), z *Tohoboře* (1517), ves *Tohoborze* (1525), *Tohoborž* (1675), *Tobohorž* (1718), *Toborž* (1720), *Tauborž* (1751), *Tauborž*, *Tauboř* (1846), *Tuhoboř* (1881) a konečně v roce 1924 *Touboř*, v nářeční podobě *Tóboř*.

Jazykovědci soudí, že základem pro vznik názvu bylo osobní jméno *Toběbor*. K němu se připojila přivlastňovací přípona *-jь*, která pak způsobila změkčení závěrečné souhlásky *r* na *ř* a tak zřejmě vznikl první, avšak v pramenech nedoložený název osady v podobě *Toběboř*. To je typický způsob pojmenování osady přivlastněním jeho majiteli či zakladateli, v tomto případě tedy máme co do činění s motivací „ves, osada patřící Toběborovi“.

V názvu *Toběboř* pak zřejmě došlo k připodobnění samohlásky druhé slabiky k samohláskám okolních slabik, čímž vznikl tvar *Toboboř*, rovněž ještě nedoložený. Z něj pak zjednodušením, vlastně vypadnutím celé prostřední slabiky vznikla první doložená podoba *Toboř*, zapsaná ve staročeském spřežkovém pravopise jako *Toborz*. Poté došlo zase k rozšíření slova: přidáním slabiky *-ho-* získáváme v 16.–18. století tvar *Tohoboř*. Složka *Toho-* byla pak opět zkrácena na *Tó-* (takové zkracování má obdobu i u jiných názvů, například *Bohuslavice* jsou doloženy i v podobě *Bóslavice*). A protože dlouhé *ó* bylo vnímáno jako nářeční hanácká podoba spisovného *ou* (srov. hanácké *móka*, spisovné *mouka*), byl tvar *Tóboř* uměle upraven na „spisovné“, tedy domněle správné *Touboř* (v 19. století zapisované ve shodě s tehdejším pravopisem v podobě *Tauboř*).

Hláskový vývoj názvu obce Touboř je rozhodně dosti krkolomný. O tápání a nejistotě ohledně správné podoby názvu, respektive ohledně motivace pojmenování svědčí jednak forma *Tobohorž* (1718), ve které došlo k přesmyku, přehození pořadí souhlásek *h* a *b*, jednak tvar *Tuhoboř* (1881), v němž je patrné přiklonění k přídavnému jménu *tuhý*.

Výše uvedený postupný vývoj názvu se může zdát nepravděpodobným, obzvláště uvážíme-li, že výchozí osobní jméno *Toběbor* není vůbec doloženo. Oporou výkladu je však zřejmě obdobný hláskový vývoj názvu obce *Tovéř* z Olomoucka. Ten zřejmě pochází z osobního jména *Toběvěr*: *Toběvěr* + přivlastňovací *jь* dalo místní jméno *Toběvěř* a to se dále vyvíjelo v *Tověvěř* > *Tověř*, *Tovieř*, *Tovíř*, *Tovéř*.

Vrátíme-li se ještě k původnímu motivačnímu východisku názvu Touboře, osobnímu jménu *Toběbor*, můžeme jít v čase ještě dále vzad. *Toběbor* je jméno složené ze zájmena *tobě* a slovesného základu *bor-*, který znamenal „bojovat, přemáhat“. Tento kořen nesouvisí s českým slovesem *bořit*, jak by se možná mohlo zdát (to vzniklo mylným odtržením počátečního *o* z původního *ob-oriti*), ale je doložen ve slovesech jiných slovanských jazyků, například v bulharském *bóri se*, srbochorvatském *bòriti se*, slovinském *bóriti se*, slovenském knižním *boriť sa* a také v staroslověnském *poboriti komu* „pomoci v boji“. V češtině je toto *bor-* doloženo hlavně v osobních jménech: zmínit můžeme třeba jméno *Bořivoj*, které vlastně znamená „pobij, přemoz vojsko“, nebo *Dalibor*, jehož význam je asi „vzdaluj boj“.

Pro nás zajímavější je však jméno *Soběbor*, doložené už ze středověku (nejznámějším Soběborem byl bratr svatého Vojtěcha, poslední člen rodu Slavníkovců, který padl v roce 1004). Je vlastně tvořeno stejně jako nedochované *Toběbor*, jen místo zájmena druhé osoby je v první části přivlastňovací zájmeno *sobě*. Toto osobní jméno *Soběbor* bylo dokonce také základem pro místní jméno, totiž název obce ležící asi tři kilometry od Ledče nad Sázavou. Dnešní podoba názvu této obce je *Souboř* a vidíme tedy, že v něm došlo k podobně pronikavým proměnám, jaké jsme viděli u Touboře: osobní jméno *Soběbor* + přivlastňovací přípona *-jь* daly asi nejprve vzniknout místnímu jméno *Soběboř*, které se pak vyvíjelo do podob *Seboboř*, *Sevoboř*, *Sovoboř* a *Souboř*.

Kromě *Touboře*, *Souboře* a výše zmíněné *Tovéře* pak složku *boř/bor* s významem „bojovat“ obsahuje ještě řada dalších místních jmen, například *Mysliboř* (u Telče), *Veleboř* (v okrese Šumperk) a několik *Ratiboří*. Základ *bor* může ovšem být v místních jménech nejenom na konci, ale i na začátku slova. Napadne Vás, která další obec na Boskovicku ho má také v názvu?
