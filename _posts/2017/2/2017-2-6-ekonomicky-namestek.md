---
title: Jednatel boskovické nemocnice má svého „Julínka“
perex: Tomáš Julínek se soudí kvůli výpovědi z nemocnice. Byla pozice ekonomického náměstka, kterou Julínek zastával, zrušena účelově?
cover-photo: https://i.ohlasy.info/LZLFWZB.jpg
author: Marek Osouch
category: zpravodajství
tags: nemocnice politika
---

*Kancelář po bývalém ekonomickém náměstkovi boskovické nemocnice Tomáši Julínkovi, kterého vyhodila z nemocnice starostka Boskovic a bývalá jednatelka nemocnice Hana Nedomová (ČSSD), už není prázdná. Od podzimu loňského roku v ní našel své místo Dan Štěpánský.*

{% photo src="https://i.ohlasy.info/LZLFWZB.jpg" author="Marek Osouch" %}

Dan Štěpánský oficiálně obsadil loni na podzim místo analytika ekonomických a zdravotnických informací. Na pozici ho jmenoval jednatel boskovické nemocnice Miloš Janeček. „V životě jsem pana Janečka neviděl, znal jsem ho jen jako senátora,“ řekl Dan Štěpánský, který před nástupem do boskovické nemocnice pracoval v Moravských naftových dolech, kde měl na starosti rozvoj.

Pozici ekonomického náměstka, kterou zastával Tomáš Julínek a kterou Hana Nedomová jako jednatelka zrušila, Miloš Janeček neobnovil. Sám její obnovu odmítl už loni v [rozhovoru pro Ohlasy](http://www.ohlasy.info/clanky/2016/04/rozhovor-janecek.html), ve kterém souhlasil s tvrzením, že by obnovou postu náměstka vyslal jasný signál, že vyhazov Julínka byl účelový tah boskovické starostky a bývalé jednatelky.

Po nástupu do boskovické nemocnice dostal analytik kancelář právě po bývalém ekonomickém náměstkovi. Ta je dostupná jen přes místnost sekretářky jednatele. Miloš Janeček a Dan Štěpánský tak k sobě mají na pracovišti velmi blízko a nemocniční analytik se tím stal pravou rukou jednatele. Místo něj poskytuje informace do médií, vystoupil za něj na jednání prosincového zastupitelstva nebo také na jednání rady, kde komentoval ekonomická témata, podobně jak to dělal i Tomáš Julínek.

### Pozice analytika vznikla pro bývalou náměstkyni

Funkce ekonomického analytika není v nemocnici něčím novým, co by zřídil současný jednatel. Toto místo bylo v nemocnici už po nástupu bývalého jednatele Dana Navrátila, který je vytvořil na podzim roku 2013 pro Jolanu Vinickou, předchůdkyni Tomáše Julínka ve funkci ekonomického náměstka. „Byla jsem panu Julínkovi nápomocna, znala jsem totiž ekonomickou stránku nemocnice. Pomáhala jsem mu zavádět nové způsoby řízení,“ popsala svou práci Vinická a potvrdil to i Tomáš Julínek. „Byl jsem rád, že tam paní Vinická zůstala. Společně jsme pracovali na konsolidaci nemocnice,“ sdělil.

Jak pozice analytika, tak sloučená pozice ekonomického a technického náměstka se projevila až následně v organizačním řádu přijatém v březnu 2014. Ve stejném roce už ale podle Julínka slábla potřeba mít analytika, protože se nemocnice dostala do plusu, a tak po dobrovolném odchodu Vinické v lednu 2015 už bývalé vedení nemocnice na toto uvolněné místo nikoho neshánělo. „Dostala jsem možnost pracovat ve svém rodném městě,“ zdůvodnila odchod z nemocnice bývalá analytička a odmítla, že by odcházela nespokojená. Naopak se jí s Tomášem Julínkem pracovalo dobře a podle jejích slov bylo tehdejší vedení nemocnice jejím odchodem překvapené. „Souhlasím však, že neměli potřebu na to místo někoho po mně shánět,“ doplnila.

Organizační řád z roku 2014 zavedený Danem Navrátilem platil až do loňského jara, kdy městská rada schválila nový, předložený současným jednatelem. Pracovní místo analytika vytvořené pro Vinickou z něj nezmizelo – naopak k němu byly přiřazeny konkrétní úkoly a kompetence, které v organizačním řádu z roku 2014 nebyly. Radní včetně starostky a bývalé jednatelky tak nechali jednateli nemocnice berličku, jak dostat do nemocnice člověka, který bude mít na starosti hospodaření instituce, bez nutnosti obnovení zrušeného postu náměstka. Na podzim loňského roku místo analytika obsadil už zmíněný Dan Štěpánský, a tím tak padl jeden z argumentů rušení Julínkova postu, že se ušetřily peníze na mzdách. „Chtěli jsme a potřebovali jsme to místo obsadit,“ prohlásil jednatel boskovické nemocnice. Před Štěpánským byl na daném místě Tomáš Ženatý, který však v nemocnici vydržel jen asi dva měsíce. Dostal totiž lepší nabídku na pozici finančního ředitele stavební firmy OHL ŽS.

### „Sleduji ekonomiku nemocnice, ale nerozhoduji“

Co má Dan Štěpánský tedy na starost, když podle organizačního řádu není ekonomickým náměstkem? „Žádné kompetence jsem ani po panu Julínkovi nepřebral,“ prohlásil Dan Štěpánský. Při porovnání organizačních řádů z roku 2014 a 2016 úkoly ekonomického náměstka v naprosté většině přebral jednatel a vedoucí ekonomického oddělení. Dan Štěpánský tak má pravdu, že stejné úkoly, jaké měl Tomáš Julínek, v popisu práce skutečně nemá. Podobné úkoly už ale ano.

Jednatel má podle organizačního řádu například za úkol provádění kontrolní činnosti a sledování ekonomických ukazatelů na všech úsecích organizace, tedy totéž, co měl v popisu práce bývalý ekonomický náměstek. Dan Štěpánský má vedle toho velmi podobný úkol, a to provádět ekonomickou kontrolu na všech úsecích organizace. U vedoucího ekonomického oddělení člověk najde opět doslovně přebranou jednu z kompetencí Tomáše Julínka, tedy že odpovídá za měsíční sestavy o výsledcích hospodaření podle nákladových středisek a jiné podklady pro rozhodování v ekonomické oblasti. Nemocniční analytik má opět podobnou kompetenci, a to přípravu podkladů pro rozhodování jednatele v oblasti ekonomické a zdravotní péče. „Já nemůžu rozhodovat jako náměstek, to musí jednatel, ale ekonomiku nemocnice sleduji a připravuji materiály jednateli,“ objasnil Štěpánský svou práci.

Tento týden také pokračuje další líčení u soudu, u kterého se Tomáš Julínek domáhá zneplatnění výpovědi z nemocnice. Vše považuje za účelový krok radnice proti své osobě.
