---
title: Kulturní výběr na březen
cover-photo: https://i.ohlasy.info/i/pq4fxei.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

### Ladislav Zibura: Pěšky mezi buddhisty a komunisty

*Kino Panorama Boskovice, 3. března 19:00*

V pátek 3. března navštíví boskovické kino Ladislav Zibura. Jeho pořady jsou oblíbené především proto, že dokázal formát cestovatelské besedy propojit s určitou formou zábavné one-man show, diváci se tedy přijdou nejen poučit, ale i pobavit. Zibura už v minulosti navštívil Boskovice s pořadem 40 dní pěšky do Jeruzaléma a veřejnost ho může znát také z jeho recesistického vystoupení v televizní soutěži AZ kvíz. Pořad s názvem Pěšky mezi buddhisty a komunisty se věnuje jeho cestě do Číny a Nepálu.

### Vibez

*Hudební klub Sklepy, 3. března 21:00*

První vydání nové akce s názvem Vibez připravila DJská a promotérská skupina [Mindicted](http://www.ohlasy.info/clanky/2017/01/rozhovor-mindicted.html). Tentokrát nepůjde o drum’n’bass, ale především o grime, trsp, electro a bassline. Hlavní hvězdou bude boskovický hiphoppový beatmaker a producent Inphy z labelu Ty Nikdy. Do jeho beatů v minulosti nahráli své tracky rappeři jako Idea, Paulie Garand, Boy Wonder a další. Kromě Inhpyho zahrají například Void.Sec a Gon z Mindicted, Nubian z 142 BPM, Eski a Karpa.

### Dan Bárta & Robert Balzar Trio

*Zámecký skleník Boskovice, 5. března 19:00*

Jazzovým posluchačům jistě není potřeba představovat jméno kontrabasisty a baskytaristy Roberta Balzara. Jeho trio, kombinující jazz s dalšími žánry, působí na naší scéně již od roku 1996 a spolupracovalo s výraznými zahraničními osobnostmi, jako jsou například americký kytarista John Abercrombie nebo italský klarinetista Gabriele Mirabassi. V současné době sestavu doplňují bubeník Kamil Slezák a klavírista Jiří Levíček, jako vokalista se v Boskovicích navíc představí zpěvák Dan Bárta, který se s Robertem Balzarem potkává mimo jiné i v kapelách Illustratosphere nebo J.A.R. Společně s Robert Balzar Triem vydali v roce 2010 výborné album Theyories, kde představili jazzové covery skladeb od žánrově překvapivě široké palety interpretů, jako jsou AC/DC, Björk, Jamiroquai, Gary Numan nebo The Police.

### Hudba pro saxofon(y)

*Zámecký skleník Boskovice, 8. března 19:00*

Ve středu 8. března se v boskovickém zámeckém skleníku na koncertě s názvem Hudba pro saxofon(y) představí manželé Antonín a Dagmar Mühlhanslovi a jako host klarinetista Ondřej Dvořák. Antonín Mühlhansl po maturitě na boskovickém gymnáziu studoval hru na klarinet na brněnské konzervatoři a na JAMU, od roku 1994 se věnuje také hře na saxofon. Působil v Orchestru Gustava Broma, Orchestru Karla Vlacha, hostuje v orchestru Blue Star, který se zaměřuje na interpretaci swingové hudby 30. a 40. let 20. století, a jako leader saxofonové sekce je členem profesionálního brněnského bigbandu B–Side Band. V duu s klavíristkou Dagmar Mühlhanslovou se soustředí na interpretaci české a světové saxofonové literatury.

### Agentura Drahoušek: Sňatky všeho druhu

*Sokolovna Boskovice, 12. března 18:00, 17. března 19:00*

Ochotnické divadlo Boskovice tentokrát vsadilo na komedii Agentura Drahoušek: Sňatky všeho druhu současného autora Rudolfa Trinnera. Jeho tvorba je úzce spojena především s hudbou, napsal několik operet, hudebních komedií a zhudebněných pohádek a působil také jako dirigent. Také v případě Agentury Drahoušek se jedná o činoherní zpracování původní hudební komedie, v režii Jany Řezníčkové se představí Klára Fabíková, Martin Kejík, Alice Fialová, Lubomír Slezák, Eva Štěpánková, Vlastimil Blaha, Jana Řezníčková, Jaroslav Šimon a Ela Fialová.

### Můra / U potoka

*Galerie Otakara Kubína, 18. března 15:00*

V sobotu 18. března bude v Galerii Otakara Kubína zahájena výstava soch Tomáše Arnošta a maleb Josefa Kleinera. Boskovický rodák Tomáš Arnošt studoval sochařství ve Zlíně u akademického sochaře Radima Hankeho a na Ostravské univerzitě u vedoucího katedry sochařství Jaroslava Koléška. V jeho tvorbě převažují figurální motivy, například Děcko u potoka nebo Chlap s deštníkem. Malby Josefa Kleinera, taktéž absolventa Ostravské univerzity, kombinují prvky klasického portrétu, krajiny či zátiší s abstraktními formami. jeho mottem je „Co vidím, to jsem, co jsem, to maluji“. Výstavu slovem uvede Robert Buček, na mandolínu zahraje Martin Krajíček.

### Pásmo skautských filmů

*Kino Panorama Boskovice, 19. března 14:00*

V roce 2015 se boskovičtí skauti a roveři se svým filmem Mexické fazole plněné uzeným a škvarky s kysaným zelím a osmaženou cibulkou zúčastnili festivalu krátkých amatérských filmů Příborská klapka, kde se jim podařilo získat první místo nejen v kategorii nejlepší film, ale nejvyšší ocenění si odnesla také Tereza Valtrová za nejlepší ženskou roli. V neděli 19. března budeme mít v boskovickém kině možnost vidět nejen tento snímek, ve kterém skautská družinová výprava pátrá po oblíbeném kuchaři, ale také film příborských skautů Návrat do divočiny, který na přehlídce skončil jako druhý, a pokračování Mexických fazolí s názvem Vývar.

### Na stojáka

*Sokolovna Boskovice, 20. března, 19:30*

Pořád s názvem Na stojáka, který se od roku 2006 začal vysílat na televizní stanici HBO, je specifickou českou podobou tzv. stand-up comedy, kdy se komik během několika minut snaží vtipy, zpěvem či improvizovanou scénkou zaujmout publikum. Česká varianta je oproti tradiční angloamerické specifická tím, že komici často vystupují pod pseudonymem či v kostýmu. V Boskovicích se tento pořad koná vůbec poprvé, svými vystoupeními se nás budou snažit pobavit Ester Kočičková, Daniel Čech, Karel Hynek a Dominik Heřman Lev.

### Setkání s Milošem Štědroněm a hudbou

*Galerie Otakara Kubína, 24. března 18:00*

Brněnský muzikolog, hudební skladatel a vysokoškolský profesor Miloš Štědroň bude širší veřejnosti znám patrně především jako autor hudby k muzikálu Balada pro banditu, věnuje se však například komorní, sborové a vokální tvorbě. V Boskovicích se bezmála již patnáct let se svým pořadem představuje jako popularizátor hudební historie i současnosti od renesance přes Leoše Janáčka až po dnešní autory. Exkluzívní audio i video ukázky doprovází osobitým a poutavým výkladem a pokaždé znovu je schopen posluchače přesvědčit o tom, že „vážná hudba nemusí být vždycky nuda“.

### Listování: Láska a tělo

*Kino Panorama Boskovice, 30. března 19:30*

Dalším titulem z již zaběhlého cyklu Listování je scénické čtení jedné z posledních knih Arnošta Lustiga Láska a tělo. Arnošt Lustig patří k nejvýznamnějším českým spisovatelům 20. století, kvůli svému židovskému původu prožil několik let v Terezíně, Osvětimi a Buchenwaldu. Téma holocaustu se výrazně promítlo i do jeho díla a ani Láska a tělo není výjimkou – hlavní postavy románu prožívají milostný příběh právě v terezínském ghettu. Ve scénickém čtení budou účinkovat Bára Jánová, Lukáš Hejlík a Zdeněk Černín nebo Alan Novotný.

### Ghost in the Shell

*Kino Panorama Boskovice, 31. března a 1. dubna 19:30*

V letošním roce se amerického remaku dočkalo jedno z nejzásadnějších děl tzv. kyberpunku, japonské anime Ghost in the Shell z roku 1995. Kyberpunk je podžánr science fiction, zobrazující dystopickou vizi blízké budoucnosti s důrazem na informační technologie, počítače a umělou inteligenci. Jedním z inspiračních zdrojů kyberpunku je detektivní drsná škola, z které se sem přenáší především morální nejednoznačnost hlavního hrdiny a prostředí plné korupce a organizovaného zločinu. Původní japonský film je adaptací manga komiksu, který byl později zpracován i ve formě televizního seriálu. Film, v němž se v jedné z hlavních rolí představí Scarlett Johansson, je tedy již třetím zpracováním této předlohy. V pátek 31. března jej v boskovickém kině budeme mít možnost vidět ve 2D a v sobotu 1. dubna ve 3D verzi.
