---
title: Zpravodajský přehled za leden
cover-photo: http://i.ohlasy.info/t18FtmZl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v lednu na Boskovicku událo.*

Boskovice dokončily přípravu žádosti o dotaci na výstavbu Centra polytechnického vzdělávání, které má vzniknout v jámě po stavbě haly vedle základní školy na Slovákově ulici. K záměru se pro Ohlasy podrobněji vyjádřil [ředitel školy Vladimír Ochmanský](http://www.ohlasy.info/clanky/2017/01/rozhovor-ochmansky.html).

V boskovické nemocnici byl zahájen provoz [nového pracoviště denzitometrie](http://boskovice.cz/zahajeni-provozu-denzitometru/d-29958/p1=1019). Cílem denzitometrie je včasné odhalení osteoporózy – zjednodušeně řídnutí kostí.

S loňským rokem skončila pro všechny nemocnice včetně boskovické platnost smluv se zdravotními pojišťovnami. Od ledna 2017 ale nedošlo k podpisu nových smluv, pouze se uzavřely dodatky. Ty v případě boskovické nemocnice zachovávají počet lůžek na úrovni roku 2016, stejně tak zůstává počet hrazených zdravotních úkonů. Nedochází tak k žádnému omezení zdravotních služeb v nemocnici.

Do kin byl uveden film o nejspíš nejvěhlasnější osobnosti pocházející z Boskovicka – o [fotografu Josefu Koudelkovi](http://www.ohlasy.info/clanky/2017/01/koudelka-dokument.html).

V Boskovicích je připraveno [více než 80 parcel k výstavbě rodinných domů](http://www.ohlasy.info/clanky/2017/01/realitni-boom.html).

Za rok platnosti vyhlášky zakazující hazard zmizely z Boskovic téměř všechny videoloterijní terminály. Ze 140 evidovaných Ministerstvem financí k 31. prosinci roku 2015 jich v Boskovicích zbylo už jen šest v motobaru U Draka. Licence jim postupně končí v letošním a příštím roce. Další automaty ale člověk stále vidí i při vstupu do restaurace Záložna, jsou však vypojené ze sítě.

Boskovická radnice zavádí novou formu komunikace s občany – takzvaný [Mobilní rozhlas](http://boskovice.cz/mobilni-rozhlas-je-vam-kdispozici/d-30088/p1=1019). Jedná se o komunikační bránu, díky které je možné občanům poslat hromadné SMS zprávy, hlasové zprávy, e-maily i zprávy do mobilní aplikace a současně od nich získat i zpětnou vazbu. Pro občany je jedinou podmínkou k využívání tohoto systému bezplatné zaregistrování. K využívání služeb není třeba mít smartphone, stačí i tlačítkový mobilní telefon nebo počítač s připojením na internet. Do Mobilního rozhlasu je také integrována aplikace ZMAPUJ TO, pomocí které mohou občané nahlásit na úřad věci, které se jim nelíbí. Danou věc vyfotí, doplní popisem a kontaktem a odešlou.

Městská rada rozhodla, že se začne připravovat demolice Dvořáčkova mlýna v Červené zahradě.

Únorové zastupitelstvo rozhodne o názvu nové ulice za nemocnicí. Z komise zaznělo doporučení na název Okružní, rada zastupitelstvu doporučuje název Luční, který zvítězil v anketě mezi občany.

Politická strana ODS se postarala o bývalého poslance a bývalého boskovického starostu Františka Siveru – nominovala ho na člena nového Úřadu pro dohled nad hospodařením politických stran a hnutí. Posledního ledna ho jmenoval prezident republiky Miloš Zeman. Úřad funguje od 1. ledna; stranická minulost některých členů, kteří mají na strany nezávisle dohlížet, je logicky kritizována. Aktivního členství se ovšem úředníci museli vzdát.

Byly vyhlášeni [první laureáti boskovické kulturní ceny](http://boskovice.cz/jaroslav-bransky-a-frantisek-ostry-obdrzeli-cenu-mesta-za-kulturu/d-30038/p1=1019). Stali se jimi Jaroslav Bránský za celoživotní přínos a dirigent boskovického pěveckého sboru Janáček František Ostrý za výjimečný počin uplynulého období.

Boskovická klavíristka Kristýna Znamenáčková, vítězka soutěže Bohuslava Martinů, koncertovala v pražském Rudolfinu.

Ocenění sbírá album Divé husy, které vloni vydalo Jitka Šuranská trio, ve kterém hraje boskovický mandolinista Martin Krajíček. Aktuálně skončilo na druhém místě v anketě hudební redakce [Proglas Album roku 2016](https://hudba.proglas.cz/noklasik/alternativni-hudba/anketa-album-roku-2016-prehled-nominovanych/). Album uspělo i v prestižním evropském žebříčku worldmusic [World Music Charts Europe](http://www.wmce.de/Year_2016.html).

[Bourá se Hurábova cihelna](http://boskovice.cz/hurabova-cihelna-mizi/d-30054/p1=1019), čímž z Boskovic zmizí i kus historie. Panská cihelna v Chrudichromské ulici zmizela i s komínem se stavbou supermarketu Lidl před více než deseti lety.

Keltský skanzen Isarno v Letovicích má podle plánů města nahradit [sportovní park pro celou rodinu](http://zrcadlo.net/clanky/Isarno-v-Letovicich-ma-nahradit-sportovni-park-pro-celou-rodinu-3586/).

Skoro dva miliony korun vynesla na Blanensku [letošní Tříkrálová sbírka](http://blanensky.denik.cz/zpravy_region/vytezek-trikralove-sbirky-opet-vzrostl-letos-poputuje-treba-na-hospicovou-peci-20170130.html). Finanční prostředky poputují například na podporu hospicové péče na Blanensku nebo na pomoc lidem v sociální nouzi.

Blanenskem putuje už od podzimu nadměrný náklad v podobě obřích válců. Původně měl být už dávno v přístavu v Mělníku, odkud by se vydal na svou hlavní cestu do Spojených arabských emirátů. Kvůli komplikacím uvízl na podzim ve Sloupu, po krátké jízdě na začátku ledna se ale znovu zastavil. Tentokrát v Sychotíně, odkud na konci ledna [vyrazil na svou další pouť](http://blanensky.denik.cz/zpravy_region/nadmerny-naklad-pro-cementarnu-v-dubaji-po-dvou-mesicich-opustil-blanensko-20170130.html), třeba již konečnou.

V Moravském krasu se po více než dvaceti letech usídlil [rys ostrovid](http://blanensky.denik.cz/zpravy_region/v-moravskem-krasu-se-usidlil-vzacny-rys-ostrovid-po-vic-nez-dvaceti-letech-20170113.html).
