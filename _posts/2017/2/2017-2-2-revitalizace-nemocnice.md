---
title: "Boskovická nemocnice se má za 36 milionů změnit k nepoznání"
perex: Z vnějšku vypadá nemocnice moderně, po vstupu už se ale každý pacient vrátí o několik desítek let zpátky v čase. Právě veškeré chodby a čekárny chce město letos začít opravovat.
cover-photo: https://i.ohlasy.info/NzBYfD0.jpg
author: Marek Osouch
category: zpravodajství
tags: investice nemocnice
---

*Z vnějšku vypadá nemocnice moderně, po vstupu už se ale každý pacient vrátí o několik desítek let zpátky v čase. Právě veškeré chodby a čekárny chce město letos začít opravovat. O peníze žádá na Ministerstvu zdravotnictví.*

<img src="https://i.ohlasy.info/6cKFPT6.jpg" alt="současný interiér nemocnice" class="img-responsive img-popup" data-author="Tomáš Trumpeš">

„V mých očích má nemocnice nedostatky v tom, že se někde člověk ocitne v 70. letech minulého století. Některé věci by v dnešní době už být neměly. Když sedíte v čekárně, kde je každá židle jiná, je to špatně,“ řekl jednatel boskovické nemocnice Miloš Janeček v [loňském rozhovoru pro Ohlasy](http://www.ohlasy.info/clanky/2016/04/rozhovor-janecek.html) po 100 dnech v křesle jednatele. Už tehdy se v jeho hlavě zrodil zásadní úkol pro letošní rok: modernizace vnitřních prostor nemocnice, aby odpovídaly 21. století a vše mezi sebou designově ladilo.

Vedení nemocnice proto v součinnosti s boskovickou radnicí nechalo loni zpracovat [studii na revitalizaci vnitřních prostor](http://data.ohlasy.info/2017/revitalizace-nemocnice.pdf), jelikož kromě nedávno vybudovaného klientského centra, rekonstrukce radiologického oddělení v prvním patře, výtahů a toalet je v nemocnici téměř vše zastaralé.

Architekti nemocnici při popisu současného stavu vůbec nešetřili: „Návštěvníci jsou ve většině veřejně přístupných prostor konfrontováni s téměř šedesát let starými interiéry a v některých prostorách jen o něco mladším mobiliářem,“ stojí ve zpracované studii. Mobiliář je navíc podle nich mnohdy silně poškozený. Část externích lékařů, kteří mají od nemocnice pronajaté ordinace, sice pořídila do čekáren nový nábytek, ale v nejednotném designu a různých barvách. Problémem nejsou jen židle, ale celkově i výmalba, osvětlení nebo nejednotné či chybějící značení a informace u jednotlivých ambulancí. Pacient je tak zmatený, na které straně dveří nebo zda přímo na nich má hledat ordinační dobu a další informace od lékaře.

<img src="https://i.ohlasy.info/NzBYfD0.jpg" alt="vizualizace interiéru po rekonstrukci" class="img-responsive img-popup">

Všechny tyto problémy vnitřku nemocnice řeší právě zmíněná studie. Z podlah by měla zmizet mozaiková keramická dlažba, která je na mnoha místech poškozená. Nahradit by ji měla vinylová krytina. „Dveře do oddělení budou postupně měněny za nové ve stejném materiálovém a barevném řešení. Všechny ostatní dveře v ocelových zárubních budou repasovány nebo vyměněny, čalouněné dveře budou nahrazeny akusticky izolačními v případě skutečné potřeby,“ napsali architekti.

Architekti také navrhují, aby studie byla zakomponována do interních nařízení, kterým by se neřídilo jen vedení nemocnice, ale respektovali by ho i další doktoři, kteří mají v budově nemocnice své vlastní soukromé ordinace a nejsou zaměstnanci nemocnice.

Na revitalizaci vnitřních prostor nemocnice vyčlenili boskovičtí zastupitelé už při schvalování rozpočtu na letošní rok 6 milionů korun. Celková odhadovaná cena je ale šestkrát vyšší, tedy 36 milionů. „Nemocnice na takovou investici nemá ani nijak nepřispěje,“ řekl analytik boskovické nemocnice Dan Štěpánský. Město se tedy prostřednictvím starostky Hany Nedomové (ČSSD) obrátilo na ministra zdravotnictví Miloslava Ludvíka (ČSSD) s prosbou o pomoc. „I když nemocnice hospodaří s kladným hospodářským výsledkem, není v jejích silách, ani v silách rozpočtu města zajistit investice do revitalizace nemocnice, kdy hovoříme ne o jednotkách milionů korun, ale desítkách. Revitalizace je opakovaně odkládána pro nedostatek investičních prostředků. Dovolujeme si vás požádat o pomoc formou dotace na revitalizaci vnitřních prostor nemocnice,“ stojí v dopise boskovické starostky ministrovi zdravotnictví.

Podle starostky bude město usilovat o peníze vyčleněné na investice do nemocnic na druhé pololetí roku 2017, případně na rok 2018. „Po konzultaci s panem ministrem je třeba ještě dopracovat žádost o dotaci. Rada proto zadala pokyn zahájit kroky k vytvoření projektové dokumentace,“ sdělila starostka.

K boskovické nemocnici už bylo Ministerstvo zdravotnictví štědré v loňském roce. S ministerskou dotací téměř 24 milionů a dalšími sedmi miliony z městského rozpočtu mohlo v nemocnici vzniknout nové oddělení ARO, které se otevřelo v prosinci minulého roku. Přesunutím oddělení ARO ze suterénu do nových prostor ve čtvrtém patře v nemocnici vznikl komplex akutní medicíny, kde se v jednom prostoru nachází ARO, pod ním Multioborová jednotka intenzivní péče a k těmto stanicím přiléhají operační sály.

