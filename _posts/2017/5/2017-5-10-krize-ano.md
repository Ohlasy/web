---
title: Krize hnutí ANO dopadne i na boskovickou politiku
cover-photo: https://i.ohlasy.info/V5YZgsM.jpg
perex: Krize hnutí ANO má a bude mít velký vliv i na tu vrstvu politiky, která je nám nejbližší – třeba na komunální volby v roce 2018 a povolební uspořádání v Boskovicích. Necelý rok a půl není zase tak dlouhá doba.
author: Tomáš Trumpeš
category: názory a komentáře
tags: politika
---

*Sledovat současnou vládní krizi je možné z mnoha úhlů. Zřejmé ovšem je, že se hraje především o budoucnost hnutí, které se stalo hlavní politickou silou v zemi. A jeho budoucnost tudíž má a bude mít velký vliv i na tu vrstvu politiky, která je nám bližší – třeba na komunální volby v roce 2018 a povolební uspořádání v Boskovicích. Necelý rok a půl není zase tak dlouhá doba.*

{% photo src="https://i.ohlasy.info/V5YZgsM.jpg" caption="Andrej Babiš s Adrianou Krnáčovou při rozdávání rybí polévky v Praze" author="David Sedlecký" %}

Premiér Bohuslav Sobotka v [obsáhlém rozhovoru pro časopis Respekt](https://www.respekt.cz/tydenik/2017/19/nenapadlo-me-ze-to-muze-byt-jeste-horsi) pronesl velmi trefná slova na adresu Babišova hnutí ANO, se kterým se ocitl ve vážném konfliktu: „…k ANO se přidala spousta slušných, úspěšných, rozumných, zajímavých lidí, ale víte, co mě na nich mrzí? Že teď mlčí a opakují jenom to, co říká Andrej Babiš. A spousta těch lidí se chovala liberálně, než se stali poslušnými členy hnutí ANO. Vyznávali určité otevřené hodnoty, hlásili se k Václavu Havlovi, a dnes prostě využívají možnosti dělat kariéru v hnutí ANO a mlčí. Tihle lidé jsou pro mě zklamáním. A je to pro mě velké varování, jaký je vlastně charakter hnutí ANO.“

Ano, Andrej Babiš, ať už byl veden jakýmikoliv úmysly, dokázal jednu věc – přitáhl k sobě lidi, kteří nejsou jen nespokojení brblalové, ale měli a mají chuť opravdu něco pozitivního udělat a chtěli se stát nositeli pozitivních změn, které zakonzervovaná politická scéna nebyla schopná sama od sebe nabídnout. Nejinak tomu bylo i v Boskovicích, minimálně část příznivců hnutí ANO se rekrutovala z lidí s dobrou vůlí vnést do politiky nového ducha a pracovat. V zavedených stranách a uskupeních nenašli pochopení. Konkrétně to popsal třeba dnešní šéf boskovického hnutí ANO Lukáš Holík v [rozhovoru pro Ohlasy](http://www.ohlasy.info/clanky/2015/04/rozhovor-lukas-holik.html): „Já jsem vstoupil do hnutí ANO s myšlenkou, že vždycky, když něco nového vzniká, je to jako malé dítě bez nějakých šrámů. S tím jsem do toho já jako čistá duše šel. Bral jsem to tak, že je to něco nového a já jsem taky nový.“

Jak moc naivní to bylo, vidíme naplno až dnes. Navzdory tomu je třeba zajímat se o to, co se s touto pozitivní silou stane. Je nemyslitelné, aby ANO fungovalo bez Andreje Babiše. A nejpozději odteď je už nemyslitelné, aby jeho součástí byl i tento pozitivní proud, tedy pokud chce pozitivním zůstat. Jeho představitelé si ale zaslouží namísto tvrdých odsudků ještě nějaký čas a vědomí, že nebudou odsouzeni, pokud přestanou mlčet a dělat kariéru, jak je k tomu vyzývá premiér. Směr, který teď nabere hnutí ANO, určí naše příští politické poměry.

A platí to i v místních podmínkách. Přestože hnutí ANO získalo v posledních komunálních volbách pouze tři mandáty, stalo se rozhodujícím prvkem pro celý volební výsledek a povolební uspořádání. Nebýt ANO, nedošlo by ke změně na radnici a nevládla by nám majoritní ČSSD. Vzhledem k tomu, že v Boskovicích dlouhodobě nevzniká relevantní nezávislá kandidátka s potenciálem vyššího volebního zisku, bude nejen úspěch či neúspěch, ale také nový charakter hnutí ANO nejspíš určovat i příští podobu boskovické politiky.

A bude velmi záležet na tom, jestli do komunálních voleb bude ANO vstupovat jak zdejší reprezentant silného uskupení, které v zemi drží post premiéra, je obklopeno vítěznou aureolou a navzdory všem skandálům dokázalo své kritiky silou přetlačit. Nebo jako zástupce rozpadajícího se hnutí bez budoucnosti, což je jediná druhá alternativa – Andreje Babiše opozice nezajímá a budoucnost ANO je bez něj nemyslitelná. Volební krach by tudíž znamenal krach celého hnutí.To je zároveň jeden ze signálů toho, že ANO není demokratickým hnutím; jinak by po prosté výměně předsedy, který se dostal do potíží, mohlo pokračovat dál.

Dalším aspektem je napětí, které vzniká mezi ANO a ČSSD. Toto napětí se nevyhýbá a nevyhne ani Boskovicím, ČSSD přitom dalšího aspoň trochu silného koaličního partnera nutně potřebuje, pokud bude chtít v Boskovicích dál vládnout. Před příštími komunálními volbami budou boskovičtí sociální demokraté ve velmi složité situaci: obhájit pozici z roku 2014 bude prakticky nemožné. Samotný volební zisk byl enormní a způsobený okolnostmi, které se nebudou opakovat už proto, že ČSSD nebude útočit na vítězství z opozičních lavic. V politice stejně jako ve sportu platí, že obhájit dobrý výsledek je vždycky těžší. A i kdyby se to čistě na procenta a mandáty vzešlé z voleb podařilo – podobně nebývalý a těžko opakovatelný je i výsledek povolebních jednání z roku 2014. To, že vítězná strana získala dva posty ve vedení města (starostenský i jeden z místostarostenských), je zcela neobvyklé. A bylo to dáno právě především nezkušeností hnutí ANO, které bylo do značné míry zaskočeno tím, že se za něj do zastupitelstva dostali pouze nestraníci nepřipravení se funkcí ujmout. Plody tohoto uspořádání sklízí hnutí ANO dodnes: v koalici je prakticky neviditelné a plní roli pátého kola u vozu. 

Jenže bez hnutí ANO boskovické ČSSD moc možností nezbývá. Koalice s KDU-ČSL opřená o komunistické hlasy je nejspíš nemyslitelná i bez přímé účasti komunistů v radě. A podobně je to i s dalšími opozičními stranami – do podobného paktu by se asi těžko daly zlákat. A pokud by ANO na celorepublikové úrovni vzešlo z krize a z příštích voleb jako vítěz, nemá ani v Boskovicích ČSSD prakticky šanci udržet si v něm poslušného a neviditelného koaličního partnera.

Otázka ovšem je, kdo by v takovém případě ANO reprezentoval. Pokud by se ANO stalo nositelem vítězné značky, jistě by se stalo předmětem zájmu nejrůznějších kariéristů. Nebo by se z dřívějších idealistů museli bezskrupulózní kariéristé stát. A to by byla přece jen škoda. V opačném případě je to ale ještě složitější, kdyby se ANO skutečně začalo rozpadat a také v Boskovicích se dostalo na úroveň marginálních politických sil, jako jsou Zelení a Nestraníci, kam by se asi přelily hlasy jeho příznivců? K vládnoucí sociální demokracii v plné míře asi těžko.

Personální obměna se ovšem může týkat i jiných boskovických stran. Pokud by probíhala opravdu rychle a politická scéna by se proměnila ze značné části, mohli bychom se dočkat i zcela nových průniků a koalic. Noví lidé by mohli nastavit nové vztahy. Zatím tomu nic moc nenapovídá a rok a půl do komunálních voleb už opravdu není tak dlouhá doba. Výsledek vládní krize a zejména voleb do Poslanecké sněmovny v říjnu letošního roku nám ale v mnohém nastaví výchozí situaci i pro lokální volební rok 2018.
