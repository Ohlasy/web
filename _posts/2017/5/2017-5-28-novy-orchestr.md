---
title: Na zámku se představí nový boskovický symfonický orchestr
perex: Po krátké odmlce se rozhodl dirigent Tomáš Pléha založit v Boskovicích nový orchestr. Tentokrát už ne komorní, ale symfonický.
cover-photo: http://i.imgur.com/EV6Bor1l.jpg
author: Tomáš Trumpeš
category: zpravodajství
tags: kultura
---

*Po krátké odmlce se rozhodl dirigent Tomáš Pléha založit v Boskovicích nový orchestr. Tentokrát už ne komorní, ale symfonický. První koncert nového tělesa se uskuteční ve čtvrtek 1. června od 18 hodin na nádvoří boskovického zámku. V případě nepříznivého počasí v sokolovně.*

{% photo src="http://i.imgur.com/EV6Bor1.jpg" caption="Zkouška orchestru na boskovickém zámku" author="Veronika Ertlová" %} 

Komorní orchestr Extrémní smyčce fungoval pod vedením Tomáše Pléhy od roku 2010 do roku 2014, poslední koncerty odehrál třeba s Gabrielou Deméterovou nebo s Jiřím Stivínem. Těleso zaniklo především kvůli tomu, že část hudebnic odešla na mateřskou dovolenou, včetně manželky dirigenta. „Občas jsme potkali nějakého muzikanta, který nám říkal, že by si chtěl zahrát. Já jsem to odkládal, říkal jsem si, že třeba časem. Nakonec mě naočkovala manžela, která říkala, že všichni už jsou zpět z mateřské a měli bychom to dát zase dohromady,“ říká Tomáš Pléha.

Ten byl nejprve trochu nedůvěřivý, ale nakonec se myšlenka uchytila ještě víc, než doufal. Zájem projevili prakticky všichni členové původních Extrémních smyčců, ke kterým přibyli další hráči. „Komorní orchestr je přece jen repertoárově omezený, tak jsme si řekli, že je to výzva a zkusíme sestavit symfoňák,“ popisuje dirigent. Takže začali shánět hráče na dechové nástroje a kromě hoboje, na který v regionu takřka nikdo nehraje, byli úspěšní. Symfonický orchestr města Boskovice funguje od přelomu ledna a února a nakonec má přibližně 45 členů. S přibližujícím se prvním koncertem roste také intenzita zkoušek.

Jádro orchestru tvoří boskovičtí hudebníci, zčásti také ti, kteří z Boskovic pocházejí či zde studovali a bydlí v okolí. Hrají také učitelé ze základních uměleckých škol a samozřejmě jejich absolventi. A také několik talentovaných žáků. „Drtivou většinu lidí jsem znal, některé jsem musel najít. Pak jsem je obvolával,“ líčí Tomáš Pléha sestavování orchestru. Reakce byly vstřícné, většina oslovených projevila chuť se přidat. „Myslím, že většina lidí je nadšená. Když je člověk muzikant, potřebuje si někde zahrát. Nejde jen o vystoupení, ale i o zkoušky, kde se všichni potkají. Někteří se znali, někteří ne, někteří se třeba po letech potkali. To je moc pěkné na zkouškách pozorovat, tohle funguje dobře.“

Přes [obvyklý nedostatek smyčců](http://www.ohlasy.info/clanky/2016/02/rozhovor-nerud-ostry.html) se podařilo dát dohromady i tuto orchestrální sekci. V prvních houslích hraje osm lidí, ve druhých osm až deset. První housle vede Helena Kocůrková, která učí na boskovické Základní umělecké škole. „Smyčců je málo, to je pravda. Ale ono ani těch dechů není moc. Jedna věc je, že je zde kraj dechovek, jenže to jsou právě dechovky, ne dechové harmonie. Dechových orchestrů, které fungují podobně jako symfonické a jsou tam i pikoly, hoboje, fagoty – zkrátka všechny dechové nástroje – zase tolik není,“ vysvětluje Tomáš Pléha. Vzhledem k velikosti orchestru se podle něj podařilo vytvořit rovnoměrné zastoupení a na město velikosti Boskovic je velikost orchestru uspokojivá.

„Už v Extrémních smyčcích jsme spolupracovali s dechovou sekcí, měli jsme na symfonický orchestr trochu našlápnuto. Obecně si myslím, že většina muzikantů i posluchačů má symfonický orchestr radši než komorní smyčcový. Výrazové prostředky jsou větší,“ uvádí Tomáš Pléha další důvody, které ho vedly k založení většího tělesa. Repertoár se snažil vybrat tak, aby byl dobře hratelný pro muzikanty a zajímavý a vyrovnaný pro posluchače. V programu nakonec zazní skladby zasahující všechna období od baroka po současnou vážnou hudbu. Zastoupeni budou autoři Marc-Antoine Charpentier, Joseph Haydn, Georg Friedrich Händel, Georges Bizet, Antonín Dvořák a současný americký skladatel Jay Wilson, kterého Tomáš Pléha objevil.

Ohledně dalšího koncertování je Tomáš Pléha zatím opatrný. „Nechtěl jsem kolem toho dělat velký humbuk. Nejprve jsme v tichosti dali dohromady muzikanty, potom jsme zkoušeli, pak jsme o tom trošku začali mluvit, když jsme začali chystat koncert. Ale chci mít nejprve jistotu, že se základna stmelila, že všichni chodí na zkoušky a že nám to funguje. A že zkusíme odehrát jeden koncert. Zatím se to všechno daří a pokud se koncert povede, budeme plánovat dál,“ říká dirigent. Zároveň už plánuje další repertoár a uvažuje o dalším koncertu, který by se měl konat na podzim. A na muzikantech je už teď vidět, že mají chuť pokračovat dál. Častější hraní a cestování na mimoboskovické koncerty bude v tomto počtu hudebníků samozřejmě obtížné, ale i o to by se mohl symfonický orchestr města Boskovice pokoušet. „Na velké turné to nevidím, ale samozřejmě chceme hrát, co to půjde.“

Vedle Tomáše Pléhy u orchestru působí jako druhý dirigent Dominik Pernica, což je mladý talentovaný student třetího ročníku Střední pedagogické školy, který uvažuje o studiu dirigování, a jako asistent sbormistra působí také u blanenského sboru Rastislav. Tomáš Pléha vystudoval sbormistrovství na univerzitě v Ostravě, učil na Základní umělecké škole, dnes působí jako pedagog právě na boskovické pedagogické škole.
