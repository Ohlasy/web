---
title: Gianniho kulturní výběr na červen
cover-photo: https://i.ohlasy.info/WaCklHWl.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/WaCklHW.jpg" caption="Laco Déczi v pražské Lucerně v roce 1982" author="Gampe, Wikimedia Commons" %}

### Koncert Symfonického orchestru města Boskovice

*Nádvoří zámku Boskovice, 1. června 18:00*

Ve čtvrtek 1. června budeme na nádvoří boskovického zámku svědky prvního vystoupení nového tělesa, [Symfonického orchestru města Boskovice](http://www.ohlasy.info/clanky/2017/05/novy-orchestr.html) pod vedením Tomáše Pléhy a Dominika Pernici. Program je sestaven ze skladeb autorů z období baroka, klasicismu i romantismu, například Händela, Haydna, Dvořáka nebo Bizeta. V případě nepříznivého počasí koncert proběhne v sále boskovické sokolovny.

### Vibez

*Hudební klub Sklepy, 2. června 21:00*

DJská a promotérská skupina [Mindicted Crew](http://www.ohlasy.info/clanky/2017/01/rozhovor-mindicted.html) v březnu sklidila na Sklepech velký úspěch se svým novým konceptem s názvem Vibez, kdy z reproduktorů namísto tradičního drum’n’bassu zněl spíše grime, trap, electro a bassline. Hlavním hudebním hostem pokračování, které se koná v pátek 2. června, bude DJ jménem Dryman – jedna z předních postav české bass music scény, člen skupiny Archetyp 51 a promotér a dlouhodobě úspěšný producent. Zbytek večera svými DJ sety doplní místní DJs Karpa, Eski, Wampa a Gon.

### Vít Ondráček: Podplamenice

*Galerie Kunšt, 3. června 16:00*

Významnou událostí v našem regionu je jistě výstava malíře a grafika [Víta Ondráčka](http://vitondracek.cz) s názvem Podplamenice. Nejen proto, že každá jeho další výstava je novým silným zážitkem, ale také proto, že se touto výstavou otevírá nová kunštátská [Galerie Kunšt](https://www.galeriekunstat.cz). Tato galerie touží navazovat na historickou a kulturní tradici v Kunštátu, a nabídnout možnost k vystavování a prezentaci umění nejen regionálních tvůrců.

### Sborový koncert

*Evangelický kostel Boskovice, 3. června 18:00*

V evangelickém kostele v Boskovicích se v sobotu 3. června koná sborový koncert, který společně pořádají sbor Českobratrské církve evangelické a Gymnázium Boskovice. Účinkovat bude dětský pěvecký sbor Malá Nota, smíšený pěvecký sbor NOTA a jako hlavní host smíšený pěvecký sbor Musica Oeconomica Pragensis.

### Laco Déczi & Celula New York

*Zámecký skleník Boskovice, 9. června 20:00*

Americký jazzový trumpetista, hudební skladatel a malíř slovenského původu Laco Déczi se už před více než padesáti lety vydal opačnou cestou než většina československých jazzmanů, když se spíše než klidnější hudbou západního pobřeží USA nechal inspirovat tvrdým východním hard bopem, trumpetistou Cliffordem Brownem a samozřejmě také Milesem Davisem. Jeho bohatá diskografie čítá přes čtyřicet titulů a se svou kapelou Cellula New York, se kterou se představí i v Boskovicích, bezpochyby patří mezi jména světového formátu.

### Pino de Vittorio

*Zámek Lysice – Velký salon, 11. června 19:30*

Velkou událostí pro milovníky klasické hudby bývá každý rok v červnu festival Concentus Moraviae, který se koná na zámcích, v kostelích i synagogách přibližně dvaceti moravských měst, náš region nevyjímaje. Letošní dramaturgické téma zní La Voce, je tedy věnován lidskému hlasu a zpěvu ve všech podobách od chorálu, přes lidovou hudbu minulosti až po barokní operu nebo jazz. První z šestice koncertů, které spadají do našeho regionu, bude na zámku v Lysicích zpěvák Pino de Vittorio, který bude za doprovodu loutny, barokní harfy, theorby a kytary batente zpívat tradiční skladby jižní Itálie, především Sicílie a Kalábrie.

### Marco Beasley

*Zámek Rájec-Jestřebí, 14. června 19:30*

V Itálii pomyslně zůstaneme i ve středu 14. června, kdy ve slavnostním sále rájeckého zámku v rámci festivalu Concentus Moraviae vystoupí Marco Beasley za doprovodu skupiny Private Musicke. Na programu budou villanelly, canzonetty a árie ze 17. století, které se podle dramaturgů festivalu díky chytlavým melodiím a rytmickým kytarovým akordům podobají dnešním popovým písničkám.

### BiGy Fest

*Zámek Letovice, 17. června 14:00*

Multižánrový festival BiGy Fest původně vznikl jako benefiční akce na podporu Biskupského gymnázia v Letovicích. Gymnázium bylo nakonec bohužel v roce 2012 zrušeno a první ročník festivalu byl tedy spíše formou rozloučení, akce však zaznamenala velký ohlas a na letovickém zámku se od té doby koná každoročně. Kromě výrazných hudebních jmen, ke kterým letos patří například Lenka Dusilová, kapela The High Corporation nebo Katarzia, a druhé stage tvořené rozličnými DJs, se můžeme těšit na různé přednášky, filmové projekce nebo například keramickou dílnu.

### Kraja

*Lysice – nádvoří zámku, 18. června 19:30*

V neděli 18. června nás na zámku v Lysicích v rámci festivalu Concentus Moraviae čeká změna přinejmenším geografická, neboť tentokrát zazní hudba ze severu Evropy, konkrétně Švédska; ženské vokální kvarteto Kraja zazpívá některé staré švédské tradiční melodie doplněné vlastní autorskou tvorbou.

### Fado tradicional

*Zámek Boskovice – 19. června 19:30*

V pondělí 19. června budeme mít na zámku v Boskovicích jedinečnou příležitost seznámit se s portugalskou hudbou fado tradicional, která je charakterizována především improvizací a specifickou náladou zvanou *saudade*, což prý vyjadřuje intenzivní touhu po něčem, co nám kdysi patřilo, nebo po místě, kde jsme žili. Koncert též spadá do cyklu festivalu Concentus Moraviae, zpívat budou Maria da Saudade a Pedro Galveias za doprovodu dvou kytar.

### Ondřej Pivec Organic Quartet

*Tyršova ulice Letovice, 21. června 19:00*

Český jazzový muzikant a klávesista Ondřej Pivec, v současné době žijící v New Yorku, přes svůj poměrně mladý věk už dlouhou dobu patří mezi nejvýraznější osobnosti české jazzové scény, o čemž svědčí i jeho spolupráce s takovými jmény, jako jsou Gregory Porter, Wu-Tang Clan nebo Billy Cobham. Na koncert jeho Organic Quartetu se můžeme tentokrát těšit netradičně pod širým nebem – na Tyršově ulici v parčíku u busty Václava Havla v Letovicích.

### Sollazzo Ensemble

*Zámek Rájec-Jestřebí – slavnostní sál, 25. června 19:30*

V podání souboru Sollazzo Ensemble se na zámku v Rájci-Jestřebí můžeme těšit na poetické zpracování témat zabývajících se přírodou a lidskou duší, konkrétně zrcadlení přírody a jejích živlů v lidské duši a koncept rozpoznání a chápaní lidských temperamentů jako odrazu světa přírodních živlů. Komponovaný program s názvem Živly a temperamenty je sestaven ze skladeb autorů rané renesance a jde o další koncert z cyklu Concentus Moraviae.

### Graindelavoix

*Kostel sv. Jakuba Boskovice, 25. června 19:30*

Ve stejný den a ve stejnou dobu se v rámci téhož festivalu koná i koncert v kostele sv. Jakuba v Boskovicích. Tentokrát půjde o hudbu duchovní, soubor Graindelavoix se bude zabývat chorálem literátských bratrstev v Nizozemsku. Většina dochované polyfonie byla zkomponována pro tato bratrstva a hudba na tomto koncertě by měla vyjadřovat oddanost a úctu k posvátným relikviím.

### Ticho nechcem!

*Letní kino Boskovice, 30. června 12:00*

Důkazem toho, že zajímavou hudební dramaturgii může mít i firemní oslava, je akce s názvem Ticho nechcem!, která se koná u příležitosti 10. výročí firmy ITAB v Boskovicích. O program se postará „babypunková“ kapela Kašpárek v rohlíku (která mimochodem letos také slaví deset let od svého vzniku), zpěvačka Anna K. a valašskomeziříčská legenda Mňága a Žďorp. Zároveň se jedná o první větší hudební akci v [nově zrekonstruovaném areálu boskovického letního kina](http://www.ohlasy.info/clanky/2017/05/letnak-zije.html).
