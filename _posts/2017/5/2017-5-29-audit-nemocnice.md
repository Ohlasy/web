---
title: Nemocniční audit je po roce uzavřený, ale stále utajený
cover-photo: https://i.ohlasy.info/a03JXlnl.jpg
author: Marek Osouch
category: zpravodajství
---

*Před rokem předal auditor vedení boskovické nemocnice finanční audit. Teprve nedávno ale dozorčí rada vše uzavřela se slovy, že je hospodaření nemocnice v pořádku, ačkoliv auditor poukazoval na řadu vážných nedostatků.*

{% photo src="https://i.ohlasy.info/a03JXln.jpg" author="Tomáš Znamenáček" %}

Audit uložila zpracovat jednateli boskovické nemocnice Miloši Janečkovi dozorčí rada loni v únoru, sama ho ale viděla až několik měsíců po jeho dokončení. Vedení nemocnice byl předán už v květnu, dozorčí rada se jím ale zabývala až v srpnu. S jeho výsledky byla velmi znepokojená – a ne sama.

Také městská rada, která tvoří valnou hromadu nemocnice, používala ohledně výsledků auditu ostrá slova. „Problematických věcí z mé strany tam bylo osm až deset, od kontroly, přes veřejné zakázky a další věci. Uvidíme, jaká vysvětlení k tomu dají jednotliví zaměstnanci, jestli je to pravda, nebo ne, a jaké podají doplňující informace. Pak případně zvážíme podnět podání žaloby,“ prohlásila loni v září starostka Boskovic Hana Nedomová (ČSSD).

Dozorčí rada si, jak zmínila starostka, k těmto výsledkům nechala podat vysvětlení od vybraných zaměstnanců nemocnice a městského úřadu. A ti vážné nedostatky vyvrátili, což opět vyvolalo u dozorčí rady další znepokojení, že byl audit špatně vypracovaný. Jednatel tak dostal za úkol komunikovat s auditorem, aby se nějak postavil k tvrzením zaměstnanců. Auditor se však vyjádřil pouze tím, že audit provedl a tím pro něj práce skončila. Dnes už s ním jednatel nekomunikuje, a tak dozorčí rada nedávno už rok táhnoucí se audit uzavřela.

„Shodli jsme se na konstatování, že audit nebyl zcela odborně zpracován. Auditor prakticky nereagoval na připomínky zaměstnanců nemocnice a zaměstnanců městského úřadu. S přihlédnutím k připomínkám zaměstnanců nemocnice a úřadu není z výsledku auditu patrné pochybení, na které je nutno zásadně reagovat,“ sdělil člen dozorčí rady a boskovický opoziční zastupitel Miroslav Klíma (ODS).

Podobně nehovoří jen Klíma, ale i další člen dozorčí rady a bývalý starosta Velkých Opatovic Jiří Bělehrádek (KDU-ČSL).  „K zásadnímu pochybení v minulosti v nemocnici nedošlo. Nemocnice je konsolidovaná a hospodaří se ziskem. Vše je tedy v pořádku,“ uvedl. Předseda dozorčí rady Josef Konopka na několik zaslaných dotazů dodnes nereagoval, i když po opakovaném telefonickém kontaktu slíbil odpovědět.

Kromě protichůdných tvrzení auditora a zaměstnanců navíc v souvislosti s auditem někdo loni v listopadu podal anonymně na policii trestní oznámení. Na přelomu února a března policie trestní oznámení odložila a teprve s tím vyšlo najevo, co přesně anonym napadal. „Prověřovali jsme možný přečin porušení povinnosti při správě cizího majetku,“ konstatoval mluvčí blanenské policie Bohumil Malášek.

Pod policejní formulací se neskrývá nic složitého – jen to, že vedení nemocnice se má chovat jako řádný hospodář, protože spravuje majetek vlastníka, v tomto případě města. Trestní oznámení tak mohlo mířit například na nějakou smlouvu zmíněnou v auditu, která se stěžovateli zdála pro vlastníka neboli město nevýhodná.

Výsledky auditu však viděli kromě auditora pouze městští radní, dozorčí rada a vedení nemocnice. Boskovická starostka, jakožto zástupce vlastníka, kterého měla smlouva poškodit, však vyloučila, že by trestní oznámení podala rada města jako celek, jak nastínila v září. Vyloučené však není, že trestní oznámení podal anonymně někdo z radních samostatně, stejně tak i člen dozorčí rady.

Zda ale skutečně existuje nevýhodná smlouva a co vše kritizoval auditor, se nejspíš veřejnost nedozví. A nedozví se ani vysvětlení od zaměstnanců nemocnice a úřadu k auditu. Podle Miroslava Klímy se na jednání dozorčí rady vůbec nebavili o možnosti zveřejnění výsledků auditu s připomínkami zaměstnanců, takže se to ani do budoucna nepředpokládá. Ani se neuvažuje o novém auditu. „Jsou důležitější věci k řešení,“ dodal Klíma.

Velké vášně kolem auditu, slova o žalobách a trestní oznámení nakonec končí konstatováním, že se nic špatného v nemocnici v minulosti nestalo a hospodaření je v pořádku.
