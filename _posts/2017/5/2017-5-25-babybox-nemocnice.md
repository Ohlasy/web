---
title: Nemocnice řeší nákup přístrojů a zřídí babybox
perex: Na průčelí boskovické nemocnice přibude babybox. O 80 milionů žádá nemocnice na ministerstvu na nákup přístrojů, kterým postupně končí životnost.
cover-photo: https://i.ohlasy.info/IXp6DrIl.jpg
author: Tomáš Trumpeš
category: zpravodajství
tags:
    - nemocnice
---

*Na průčelí boskovické nemocnice přibude babybox – tedy zařízení pro odložené děti. Blanensko je poslední okres Jihomoravského kraje, kde dosud není. O 80 milionů žádá také nemocnice na ministerstvu na nákup přístrojů, kterým postupně končí životnost. Ty nejnutnější nakupuje už dnes.*

{% photo src="https://i.ohlasy.info/IXp6DrI.jpg" caption="Vizualizace umístění babyboxu na budově nemocnice" author="Město Boskovice" %}

„Zřizování babyboxů je současný trend, který je celospolečensky chápán jako jistá forma pomoci v tíživé životní situaci osobám, které se z různých důvodů nemohou postarat o narozené dítě,“ vysvětluje radnice, která jako vlastník nemocnice udělila se zřízením babyboxu souhlas. 

Babybox bude umístěn na čelní stěně budovy, vlevo od hlavního vchodu. Jeho vybudování zaplatí spolek Babybox pro odložené děti, poskytnuta bude dvouletá záruka, během níž budou zdarma prováděny kontroly, servis či případná výměna součástí. Nemocnice bude zajišťovat běžnou údržbu, což podle jednatele Miloše Janečka představuje minimální náklady, přibližně v řádu tisíců korun ročně. Vedení nemocnice si nejprve nebylo jisté, jestli je vhodné umístění babyboxu vedle vchodu, aby byla zaručena diskrétnost pro případné uživatele. „Bylo nám vysvětleno, že to nevadí. Vchod se stejně zavírá okolo páté hodiny a pak všichni chodí bokem. Kdyby zde chtěl někdo dítě odložit, nemusí mít strach, že bude pod kamerovou nebo jinou kontrolou. To zde nehrozí,“ upřesnil Miloš Janeček. Ten je zároveň zastáncem názoru, že babyboxy jsou dobrá věc, ačkoliv pohled na ně se v lékařském prostředí různí. „V celé republice už babyboxy zachránily okolo sto padesáti dětí, takže si myslím, že je to smysluplné,“ uvedl jednatel nemocnice. Městská rada podle starostky Hany Nedomové (ČSSD) s jeho pořízením souhlasila jednomyslně. Příprava bude trvat asi dva měsíce, pak začne babybox fungovat.

### Nákup zdravotnických přístrojů

Městská rada, která je zároveň valnou hromadou boskovické nemocnice, schválila také nákup pojízdného RTG přístroje s C-ramenem pro radiodiagnostické oddělení. Nejvýhodnější nabídka v zadávacím řízení činila necelých 1,3 milionu korun. Podle jednatele Miloše Janečka musí dnes nemocnice řešit více případů, kdy dochází životnost přístrojů, protože v posledních letech se mnoho nových nenakoupilo. „Řada přístrojů stárne a velká obměna tady nebyla. Teď přicházejí technici a říkají: dobře, dostanete bezpečnostně technickou kontrolu do konce roku a pak už se s tím nedá pracovat,“ vysvětlil Miloš Janeček. Konkrétně rentgenový přístroj s C-ramenem už kupříkladu nesplňuje současné požadavky na to, aby záření nepronikalo do okolí – u dnešních přístrojů je běžné, že záření nedosáhne dál než zhruba do vzdálenosti jednoho kroku.

„Jak se všude vyvíjí technika a technologie, tak je to i ve zdravotnictví. Nové přístroje jsou vždycky o generaci dál,“ říká jednatel nemocnice a uvádí další příklady. Letos už nemocnice pořídila nový ultrazvuk. Největší investice ji ještě čeká, a to do CT přístroje. Ten stávající bude mít deset let a podle jednatele jeho rychlost vyšetření a míra ozáření pacienta už neodpovídají současným standardům. V tomto případě se bude jednat o částku 10–12 milionů korun. Možností financování je víc, nemocnice nejprve udělá výběrové řízení na dodavatele, aby znala konkrétní částku. V ideálním případě by nákup měl proběhnout ještě letos. 

Další na řadě je také operační stůl pro ortopedii a úrazovou chirurgii. Ten stávající je starý dvacet let a právě u něj technici řekli, že se na něm v příštím roce už nesmí pracovat. Jeho cena by se měla pohyboval okolo 1,6 milionu korun.

Na Ministerstvu pro místní rozvoj dnes leží žádost o dotaci ve výši zhruba 80 milionů korun právě na přístrojové vybavení nemocnice. Je ale pátá pod čarou. Výhodou by zde bylo, že by z této dotace mohly být zpětně uhrazeny i přístroje, které už budou vysoutěžené. „O tuto dotaci jsme mohli požádat díky tomu, že nemocnice má čtyři obory a je v páteřní síti nemocnic Jihomoravského kraje. Ministerstvo by mohlo přidat do toho programu peníze a v tom případě bychom měli možnost pořídit jednorázově přístroje za 80 milionů korun,“ uvedla starostka Hana Nedomová s tím, že dalších 15 procent by tvořila spoluúčast města. Žádost prošla všemi koly hodnocení, dostala plný počet bodů. Převis žádostí je ale velký, takže se nyní čeká, jak stát zareaguje a jestli ministerstvo prostředky přidá. „Sledujeme veškeré dotační tituly, které se týkají zdravotnického zařízení. Ať už budov, vnitřního vybavení nebo přístrojové techniky,“ uzavřela starostka. Samostatná žádost byla podána i na přístroj CT.
