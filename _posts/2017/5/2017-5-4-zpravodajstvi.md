---
title: Zpravodajský přehled za duben
cover-photo: http://i.ohlasy.info/SPZl00Vl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v dubnu na Boskovicku událo.*

{% photo src="http://i.ohlasy.info/SPZl00V.jpg" caption="Spodní zámecký park" author="Tomáš Znamenáček" %}

Ve spolupráci firmy MP Holding a města Boskovice se připravuje zpřístupnění spodní části zámeckého parku pro veřejnost. Mělo by zde dojít ke zpevnění cest, ploch a chodníků, osvětlení zámku, pořízení mobiliáře a herních prvků. A také k regeneraci zeleně, včetně nové výsadby. Pokud vše dobře půjde, park by mohl být přístupný už v příštím roce.

V lese v Doubravách probíhají intenzivní práce na budování trailových tras pro horská kola. Nový sportpark bude otevřen od července a jeho provoz [bude město dotovat](http://www.ohlasy.info/clanky/2017/04/sportpark.html) částkou 355 tisíc korun na rok. Starat se o něj bude městská firma Služby Boskovice.

[Sportovci čekají na halu](http://www.ohlasy.info/clanky/2017/04/sportovni-kluby.html). A některé kluby zatím stagnují či zanikají. Zcela nová myšlenka vzešla z jednání sportovních klubů s městem, kde volejbalisté navrhli další variantu: postavit halu na místě tělocvičny ZŠ Sušilova. Jednání s veřejností nad studiemi areálu Červená zahrada proběhne ve středu 17. května od 17 hodin v velké zasedací místnosti na radnici.

Na Masarykově náměstí v městské budově, v jejímž přízemí je prodejna Atos, vzniknou v prvním a druhém patře sociální byty. Aktuálně se zpracovává projektová dokumentace.

Boskovice na rozdíl od dalších měst [nepřipravují vyhlášku o nočním klidu](http://www.ohlasy.info/clanky/2017/04/nocni-klid.html). V Boskovicích tak vše zůstane jako doposud. Pořadatelé kulturních akcí po 23. hodině nebo po 2. hodině ráno budou muset i nadále žádat radní o výjimku ze současné vyhlášky, že mohou akci v této době pořádat. Doba nočního klidu ale zároveň nebude v žádném dni v roce nijak zkrácena ani zrušena. Její porušování podle naplňování znaků společenského škodlivosti budou i nadále posuzovat policisté a městští strážníci.

Zastupitelé [rozdělili dotace pro památky](http://www.ohlasy.info/clanky/2017/04/zastupitelstvo.html). Z Programu regenerace poputuje nejvíc peněz na opravu střechy na rezidenci, dále pak na opravu střechy domu s rituální lázní U Templu. Další peníze získali majitelé domů, které sice nejsou prohlášeny památkami, ale jsou součástí památkové zóny.

Zastupitelé přiřkli [peníze školským zařízením](http://www.ohlasy.info/clanky/2017/04/zastupitelstvo.html). Mateřská škola obdrží 847 tisíc korun na první etapu rekonstrukce vnitřních chodníků a zpevněných ploch na pracovišti Lidická. Základní škola 1,4 miliónu na modernizaci vzduchotechniky školní kuchyně v budově na náměstí 9. května. Škola přidá ještě 500 tisíc z vlastního investičního fondu.

Podařilo se dohodnout [výkup posledního kusu pozemku](http://www.ohlasy.info/clanky/2017/04/zastupitelstvo.html) chybějícího pro výstavbu chodníku ke hřbitovu.

Nedostatek zdravotních sester chce nemocnice a město řešit nabídkou [ubytování v takzvané nemocniční svobodárně](http://www.ohlasy.info/clanky/2017/04/sestricky.html).

Letovice si chtějí pořídit [vlastní muzeum](http://blanensky.denik.cz/zpravy_region/letovicti-chteji-otevrit-muzeum-v-byvale-skole-20170420.html).

Letovice mají už čtyři měsíce nové autobusové nádraží, ale autobusy na něm nestaví. Soukromý provozovatel, firma Dopaz, se totiž stále [nedohodla na způsobu financování](http://www.rozhlas.cz/brno/zpravodajstvi/_zprava/1719495) s dopravci a společností Kordis, která organizuje dopravu na jižní Moravě.

Povodí Moravy chystá rekonstrukci hráze přehrady Křetínky. [Vznikla petice](http://blanensky.denik.cz/zpravy_region/z-kretinky-bude-leta-zumpa-tvrdi-mistni-sepsali-petici-20170404.html), která chce zabránit radikálnímu upuštění přehrady během oprav. Už teď je ale v nádrži málo vody. Vodohospodáři to zdůvodňují přípravami na jarní tání sněhu, které nakonec kvůli nedostatku sněhu nebylo tak velké, jak čekali.

Čtvrté místo na jihomoravské kandidátce ANO do sněmovních voleb získala blanenská zastupitelka a ředitelka domova pro seniory Lenka Dražilová. Má velkou šanci, že se do sněmovny skutečně dostane. Lídryní ANO na jižní Moravě bude náměstkyně jihomoravského hejtmana Taťána Malá.

Na zámku v Lysicích se připravuje [obnova zámecké zahrady](http://blanensky.denik.cz/zpravy_region/zamecka-zahrada-v-lysicich-prokoukne-obnova-vyjde-na-110-milionu-20170422.html).

V létě by měla začít [stavba rozhledny u Velenova](http://blanensky.denik.cz/zpravy_region/stavba-nejvyssi-rozhledny-v-ceske-republice-zacne-v-lete-u-velenova-20170418.html).

[Byla zahájena turistická sezóna](http://boskovice.cz/turisticka-sezona-zahajena/d-30505/p1=1019).
