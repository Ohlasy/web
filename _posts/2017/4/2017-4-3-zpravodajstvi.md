---
title: Zpravodajský přehled za březen
cover-photo: http://i.ohlasy.info/Q6xY2gQl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v březnu na Boskovicku událo.*

Nová boskovická knihovna vznikne [přestavbou budovy dnešní prodejny Mountfieldu a Idyly](http://www.ohlasy.info/clanky/2017/03/knihovna-zzn.html) na ulici Kapitána Jaroše. Rozhodla o tom městská rada. Další postup příprav je nejasný, město má k dispozici dvě studie studentů architektury a třetí od renomovaného architekta a boskovického rodáka Zdeňka Fránka.

Boskovice [budou mít od léta městského architekta](http://www.ohlasy.info/clanky/2017/03/mestsky-architekt.html).

Boskovická starostka Hana Nedomová i místostarostka Dagmar Hamalová [usilují o vstup do sněmovny](http://www.ohlasy.info/clanky/2017/03/poslanci.html). Jejich šance na zvolení nejsou zanedbatelné a  případě úspěchu by se vzdaly svých postů v Boskovicích. Kdo by řídil město?

[Boskovické školství čekají změny](http://www.ohlasy.info/clanky/2017/03/zmeny-na-skolach.html). Radnice se sice rozhodla ponechat školy sloučené do jedné instituce, avšak od příštího ředitele si slibuje změnu kurzu. Konkurz bude na začátku příštího roku.

Mateřská škola na Bílkově se začne rozšiřovat. Za 23 milionů zde  vznikne přístavba. Děti by měly novou budovu začít navštěvovat od podzimu 2018.

Rada rozdělila peníze na podporu kultury a volnočasových aktivit. Celkem dala 300 tisíc na celoroční činnost a 550 tisíc na jednorázové akce. Nejúspěšnějšími žadateli bylo Mateřské centrum s projektem Zámecké hemžení a Martin Krajíček s [Mandolínovým festivalem](http://www.ohlasy.info/clanky/2017/03/mandolinovy-festival.html).

Policie odložila prověřování trestního oznámení v souvislosti s auditem v nemocnici. Závěry auditu jsou však i po více než roce od zadání stále utajené.

Boskovicím se podařilo prosadit [přípoje na spěšné vlaky z Brna](http://boskovice.cz/mimoradna-zmena-jizdnich-radu-cd/d-30390/p1=1019), spojení z krajského města tak bude výrazně pohodlnější, na vlaky bude navazovat lokálka.

Boskovice si připomněly [tragické události března 1942](http://boskovice.cz/vzpominkove-setkani/d-30434/p1=1019), kdy bylo z města deportováno 458 židovských obyvatel.

Do evangelického kostela přibylo koncertní piano. Vybralo se na něj především během adventních koncertů, přispěli i soukromí dárci. Řeší se tím obecnější problém nedostatku kvalitních pian ve městě, která navíc na rozdíl od kostelního někdy nejsou umístěna v akusticky vhodných prostorách pro pořádání klavírních koncertů.

Proběhla přehlídka studentské tvořivosti na boskovickém gymnáziu s názvem Salon, letos na téma Svoboda. Příští 29. ročník uspořádá třída sexta s tématem Retro.

Boskovičtí radní rozhodli o opravách jednotlivých chodníků. Kromě plánované výstavby chodníku ke hřbitovu chce vedení města opravit chodník na levé straně ulice 17. listopadu, dále na Komenského ulici od kostela až k prodejně Renaultu nebo kolem hotelu Slavia. Nového povrchu se chodník dočká také na náměstí 9. května kolem muzea traktorů a také základní školy. Na zámkovou dlažbu se můžou těšit lidé i na levé straně Křižíkovy ulice, na Havlíčkově od Legionářské po Štefánikovu a na Hybešově od Vyšší odborné školy po Květnou.

Na plese sportovců [byli oceněni nejlepší sportovci](http://boskovice.cz/na-plese-byli-oceneni-nejlepsi-sportovci/d-30389/p1=1019). Mezi jednotlivci to byli cyklokrosařka Andrea Šafářková, hráč malé kopané Ondřej Paděra, vzpěrač Petr Mareček, hráč in-line hokeje David Šebek a hráčka billiard hockey Petra Zajíčková. Mezi družstvy získali ocenění juniorští volejbalisté TJ Minerva, starší žáci FC Boskovice a a hráči malé kopané BK Sokol Sádros. Do sportovní síně slávy byl uveden triatlonista Miloslav Bayer.

Boskovičtí [hokejisté vyhráli krajský přebor](http://zrcadlo.net/clanky/Hokejiste-Boskovic-zdolali-Velke-Mezirici-a-jsou-vitezem-Krajske-ligy-3773/) Jihomoravského a Zlínského kraje. Ve třetím zápase přetlačili na nájezdy soupeře z Velkého Meziříčí.

Řidič Josef Žubor, který loni skončil s plným autobusem dětí uvězněný mezi závorami na přejezdu ve Skalici nad Svitavou, byl u okresního soudu v Blansku zproštěn obžaloby z obecného ohrožení. Případ tak bude projednávat už jen jako přestupek Městský úřad v Boskovicích.  

Nová ulice za nemocnicí se bude jmenovat Luční.

[Stávka řidičů autobusů](http://blanensky.denik.cz/zpravy_region/stavka-bude-masivni-na-jizni-morave-se-zapoji-osmdesat-procent-ridicu-autobusu-20170330.html) je na spadnutí.

Letovice řeší, [jak opravit náměstí](http://blanensky.denik.cz/zpravy_region/poradte-co-s-namestim-vyzvala-radnice-obyvatele-20170328.html).

Nedávno dokončený památník na místě bývalého lágru v Hodoníně u Kunštátu by měl [přejít do správy brněnského Muzea romské kultury](http://blanensky.denik.cz/zpravy_region/kritika-kvuli-prevodu-pamatnik-utrpeni-ma-nove-spravovat-muzeum-romske-kultury-20170301.html).

V Olešnici [opravují kulturní dům](http://blanensky.denik.cz/zpravy_region/kulturni-dum-v-olesnici-opravuji-po-triceti-letech-za-devet-milionu-20170321.html). Rekonstrukce vyjde na 9 milionů a bude rozdělena do několika etap.

Tisíce ryb a stovky obojživelníků [uhynulo v rybnících v Sudicích](http://blanensky.denik.cz/zpravy_region/ryby-v-sudicich-uhynuly-kvuli-nedostatku-kysliku-a-splaskum-v-potoce-20170322.html) kvůli znečištění potoka. Obec nemá čističku a splašky vypouští do potoka. Pomocí studie se pokusí zjistit, odkud problematické nečistoty do potoka přitékají.

Letovice uvažují o zavedení Senior taxi. Zatím si nechají propočítat finanční náročnost této služby.
