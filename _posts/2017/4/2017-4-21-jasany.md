---
title: "Život pod stromy: Jasan – paprsek vůle"
perex: S Martinou Lukešovou tentokrát o jasanech, stromech pevných i pružných, rychlých i vytrvalých, štíhlých i silných.
cover-photo: http://i.ohlasy.info/r2RyPHSl.jpg
author: Martina Lukešová
category: seriály
serial: stromy
---

*Každým dnem je příroda více oděná do svěží zeleně. Břízy a modříny prozářily smíšené lesy a bělostné květy trnek propůjčily krajině panenský vzhled. Mnohé dřeviny už odkvétají a mnohé mají pupeny i listy těsně před rozpukem. V těchto usměvavých jarních odstínech se holé šedavé větve jasanů jeví poněkud nepatřičně. Možná je jim jasné, že zima ještě nemusí být navždy za horami. Nemají strach. Spíš rozumně vyčkávají na druhou polovinu dubna, někdy až na květen, aby světu ukázaly své sytě zelené složené lichozpeřené listy, které se na podzim nezbarvují a s prvním mrazem najednou opadají.*

{% photo src="http://i.ohlasy.info/r2RyPHS.jpg" caption="Jasan u křížku v zahrádkářské kolonii mezi zahradnictvím Lebiš a „Habeší“" author="Martina Lukešová" %}

Nyní můžeme pozorovat jejich nápadné sametově černé pupeny, které se ještě v nedávné minulosti sbíraly k vaření čistících odvarů. Magie jasanů byla evidentní. Z jeho dřeva si druidové vyráběli kouzelné hole. Byl častým materiálem pro výrobu královských trůnu, šípů a oštěpů. V tom se shodli Keltové, Germáni i Řekové, všichni znali kopí a šípy z jasanového dřeva. Jasan v sobě totiž spojuje nejlepší kvality nejrůznějších stromů. Je tvrdý a přesto pružný; rychlý a přitom vytrvalý; štíhlý a zároveň silný. Jedno německé přísloví nazývá dub králem, avšak jasan císařem stromů.

### Kde se s jasany potkáme

Jasany jsou poměrně běžnou dřevinou evropské krajiny. Domácí a běžný je však jen jasan ztepilý (*Fraxinus exelsior*). Mnohem méně často a spíše v teplejších oblastech se můžeme setkat s jasanem manovým s jasanem úzkolistým. V našich lesích je jasan šestou nejrozšířenější listnatou dřevinou. Jeho plošný podíl ve druhové skladbě činí 3,5 %. Převážně roste ve vlhčích a teplejších oblastech. Je typickou doprovodnou zelení vodních toků. Jasan svými kořeny zpevňuje břehy potoků a vyvyšuje se nad ostatní listnaté dřeviny. Stává se vznešeným majestátem lužních lesů. Aby dokázal svou nezávislost, vystupuje jasan ztepilý i na sušší suťová stanoviště a do vyšších poloh. Pro vodu si dokáže svými kořeny sáhnout hodně hluboko. Tato vlastnost se mu nevyplácí při bouřkách, přitahuje blesky stejně jako dub. Díky své obezřetnosti k pozdním jarním mrazíkům obstojí jasany i v podmínkách našich hor. A tak se s jasanem setkáte i ve smíšených lesích vyšších poloh.

Když roste ojediněle, je mohutný do všech stran a působí kulovitým dojmem. Pokud však roste v hustších porostech, vytáhne se nad ostatní stromy a pro nás pozemské tvory je jakoby mocným kopím mířícím do nebes. 

{% photo src="http://i.ohlasy.info/ezgdlFK.jpg" caption="Jasany na Sokolské ulici" author="Martina Lukešová" %}

### Jasany v Boskovicích 

Typický exemplář solitérního jasanu v plné své kráse tvoří dominantu prostoru u Orlovny a na Hybešově ulici. Zde v blízkosti tohoto mocného stromu si můžeme s pokorou uvědomit, jak jsme malincí. Máme sice k dispozici motorové pily a během krátké chvíle můžeme ukončit život i takového gigantu a umíme vytvořit tvarově dokonalé zahrady, ale to, co je přirozené pro jasany, nesvedeme. Svými kořeny usměrňují břehy toků tou nejpřirozenější a nejvyváženější cestou. To můžeme pozorovat všude kolem říčky Bělé. Asi největší jasany těchto kvalit jsou k vidění z mostu na Bělské ulici. Pro mě byl však největším překvapením krásně rostlý jasan v blízkosti křížku s Madonou a Ježíškem v zahrádkářské kolonii mezi zahradnictvím Lebiš a takzvanou „Habeší“. Možná budou přibližně stejně staré. Svědčí o historii původní, pravděpodobně poměrně frekventované cesty. Nyní je zde roztomilá zkratka mezi zahrádkami k turistické zelené stezce ke třem rybníčkům na Domanku. I zde se už postupně zahrady proměňují ve stavební parcely. 

Skupina jasanů tvoří příjemný chládek u dětského hřiště Pod Oborou za Coopem.

A protože mají jasany úžasné vlastnosti, vybrali si je také šlechtitelé pro potřeby okrasné a městské zeleně. Vytvořili smuteční kultivar (pendula), který se roubuje na kmen jasanu ztepilého asi ve výšce jeden a půl metru. Jeho větve se pak ohýbají k zemi, což je pro jasany značně netypické. Dva takové smuteční stromy jsou součástí parku u letního kina. 

Samotný jasan se možná roubu brání. Možná chce přirozeně růst vysoko do mraků, a proto v místě štěpování vznikají neuvěřitelně velké „nádory“. V Boskovicích na pozemku Coopu (za jejich administrativní budovou) takový podivuhodný smuteční jasan rostl. U zdi ve stínu byl svědkem setkávání převážně návštěvníků bývalé diskotéky Maják a takzvané „Prádelky“, dnes Fáberky. Jeho otevřená rána v místě roubování se zvětšila do podoby dětského tobogánu. Namísto obdivu se však stal odpadkovým košem. V jeho útrobách jsme našli neuvěřitelné množství odpadů, například papírovou plenu, láhve a plechovky zarůstající květinami a trávou. Jeho tělo se začalo pomalou rozkládat. 

{% photo src="http://i.ohlasy.info/r168QXx.jpg" caption="Jasanová skluzavka ze stromu, který stával u diskotéky Maják" author="Martina Lukešová" %}

Až hrozící nebezpečí pro kolemjdoucí a parkující vozidla upoutalo pozornost na tento umírající strom. Před dvěma lety byl skácen. Oplakala jsem ho. Byla jsem zoufalá z té ztráty a nenaplnění. Jako mnohé lidské osudy skončil tento strom. Byl na špatném místě ve špatný čas. Můj skrytý obdiv k tomuto stromu byl tak málo. Vnitřní otázka, zda jsem s tím nemohla už dříve něco udělat, mě tížila čím dál víc. Což vzalo za srdce i mého jinak stroze prakticky uvažujícího manžela, nechal mi na zahradu dovézt torzo několikametrového odříznutého srůstu dvou neslučitelných částí tohoto stromu. A tak je ústřední ozdobou naší zahrady, kde bude součástí jezírka. Možná v jeho tobogánu poteče opět voda, tak jak to bylo za deště, když ještě žil. Vždyť bohům vody byl jasan zasvěcen, v mytologii tvořil trojzubec Poseidona.

Nemůžeme jistě opomenout zajímavé stromořadí jasanů nad poštou. Mají nádorovité srůsty, ale ne tak mohutné. Naroubována jim byla kulovitá koruna, aby nerostly moc vysoko. Se stejným záměrem, ale s pyramidálním tvarem koruny, bylo vysázeno stromořadí jasanů na Náměstí 9. května, a to jako náhradní výsadba za skácení dřevin při výstavbě Lidlu. Stromořadí jasanů ještě odděluje komunikace před domem s pečovatelskou službou na Mánesově ulici. 

### Jasany v Jihomoravském kraji

Zajímavé tříkmenné obří jasany naleznete v brněnském parku Lužánky a v zámeckém parku v Lednici. Jeden z nejznámějších stromů brněnských parků je jasan úzkolistý v parku na Kolišti. A ještě mohutnější brněnský jasan ukrývají Sady národního odboje. Jedinečný památný jasan roste na Kyjovsku v zámeckém parčíku Dolní Moštěnice. Je pravděpodobně největším, nejmohutnějším, nejzajímavějším i nejstarším jasanem kraje.  Jeho věk se odhaduje na 250 let. Nízký kmen se rozvětvuje do pěti obrovitých větví, které jako obří pařáty tvoří korunu. Ale více připomíná pět jednotlivých stromů spojených v jeden společný základ. Jasany prostě umí tvořit hodně zajímavé tvary, ačkoli jim k tomu mnohdy pomůže lidský záměr, proto jasany povětšinou najdeme v každém větším parku.

Pro vysoký význam jasanů v krajině jsem chtěla v projektu pro obec Okrouhlou navrhnout jasany do plánované stromové aleje v polích směrem do Melkovského údolí, ale protože se v posledních letech objevuje zákeřná nemoc těchto jinak po staletí vitálních stromů, nebyla nám výsadba jasanů doporučena Agenturou ochrany přírody a krajiny. A tak i na jasany došlo v této době plné změn, které více či méně způsobilo lidstvo.

{% photo src="http://i.ohlasy.info/ytiX4aM.jpg" caption="Jasan na židovském hřbitově" author="Martina Lukešová" %}

### Odumírání jasanů

Za posledních dvacet let dochází na našem území k výraznému chřadnutí jasanů v důsledku napadení houbou nazvanou podle svého hostitele: *Chalara fraxinea Kowalski*. Napadá všechny jasany bez ohledu na jejich stáří a stanoviště. Choroba se projevuje nejčastěji zasycháním a odumíráním jednoletých letorostů, terminálních výhonů a větví. Protože se chřadnutí výrazně projevuje v suchých létech, je logické oslabení stromů spojovat s dlouhodobým úbytkem podzemní vody, respektive nedoplňováním vody do podzemních vrstev. Ačkoli třeba intenzivně prší, nestihne se voda vsáknout do hloubky, ale spíš s povrchu odtéká. 

### Léčení a tradování

Jasan má velmi kvalitní, pružné a tvrdé dřevo, které se používá při výrobě nábytku, sportovního náčiní, v truhlářství, při výrobě násad či topůrek. K výrobě podlah, interiérových schodišť i parapetů. Za jasanového dřeva byly vyráběny první lyže. Ale největší slávu si dřevo jasanů vysloužilo ve službách boje a lovu. 

Součástí pěti nejposvátnějších stromů Irska byla dvojice jasanů. V mytologii se jasan také objevuje jako otec lidského rodu. O Diovi, bohovi severské mytologie, se říkalo, že stvořil třetí (železné) pokolení člověka z jasanu. Podobně ve skandinávských mýtech se praví o stvoření prvního muže Askara z jasanu. Dále se jasan často objevuje v severských bájích jako strom světa (Yggdrasil), který spojuje tří říše bytí: minulost, přítomnost a budoucnost. Věřilo se, že se větve Yggdrasilu rozpínají do celého vesmíru a kořeny tohoto stromu, že čerpají sílu z primární hmoty: vody. Podle pověsti visel Odin na tomto stromu světa devět dní a nocí, aby získal tajemství symbolů – run za jedno své oko. Mágové a šamani pak mohli pomocí run věštit. Z jasanů si vyráběli nejen runy, ale také magické hůlky s vyřezanými spirálami, aby mohli být lépe propojeni se všemi sférami bytí.

Jasanu se obecně připisovala moc nad vodou. Podle zvyků se do stavby lodí muselo přidat jasanové dřevo a z jasanů byly prokazatelně vyráběny amulety pro ochranu mořeplavců. V prehistorických, ale písemně zaznamenaných obřadech byl jasan používán také k vyvolávání dešťů.

V lidovém léčitelství se v rozetnutém jasanu léčila křivice dětí, které jím procházely. Strom se pak opět svázal a nechal srůst. Takový jasan se pak nesměl skácet, byl navždy spojen s léčeným člověkem.

Odvar s jasanových pupenů, listů, kůry a semen má velkou tradici už od 4. století na léčbu proti dně a revmatismu. Používal ho i legendární lékař Hippokrates a je uveden jako léčivý strom snad ve všech herbářích od středověku. Pročisťuje krev, působí močopudně a rozpouští soli kyseliny močové. Listy jasanu vložené do bot prý osvěžují nohy poutníka a vnitřní strana kůry jasanu byla dokonce používaná k hojení ran. Čerstvá míza je skutečně dezinfekčním prostředkem a v prostředí středověku mohla být na krvácející rány vhodnou první pomocí.

O jasanu se říkalo, že je to strom mágů, ale čas postoupil a svět je beztak plný iluzí, proto my sami si můžeme tvořit nové světy. Podívejme se na takový jasanový oštěp – koncentrovaný paprsek vůle. Každý můžeme být svým mágem, když vyšleme paprsek vůle do nekonečného a věčného oceánu možností, proběhne akt tvoření a může to vypadat jako zázrak. 

*Ach, jasane vypadáš tak studeně a přitom slunce tě objímá.  
Pomoz nám překonat strach z představ o nedokonalosti.  
Klaním se ti, stromový císaři.  
Kéž jsme jako ty moudří.  
Ty chápeš spojitost mezi stranami otevřené rány.  
Nauč nás vnímat myšlenek a skutků důsledky.  
Nechť jsme vědomou součástí v tkanině jednoty.*
