---
title: Vyhláška o nočním klidu je v Boskovicích podle úředníků zbytečná
perex: Kdy v Boskovicích platí noční klid, kdy musí pořadatelé veřejných akcí žádat o povolení a jak se věci mění s poslední novelou zákona o přestupcích?
cover-photo: http://i.imgur.com/dLl9O5Zl.jpg
author: Marek Osouch
category: zpravodajství
---

*Města a obce po celém Česku přijímají postupně vyhlášky, které vymezují, které konkrétní dny bude zrušen noční klid kvůli různým společenským akcím. V Boskovicích, které každý rok žijí řadou kulturních akcí včetně festivalu i v pozdních nočních hodinách, se ale nic podobného nepřipravuje.*

{% photo src="http://i.imgur.com/dLl9O5Z.jpg" caption="Noční provoz na ulici Hradní o festivalu" author="Tomáš Znamenáček" %}

Je to pět let, co se bývalé vedení města rozhodlo přijmout vyhlášku o omezení provozu boskovických restaurací a nočních klubů. Důvodem byly opakované stížnosti na hluk a rušení nočního klidu, především kolem občerstvení Brutus v ulici Antonína Trapla. Vyhlášku, která strhla proti městu jak provozovatele restaurací, tak část obyvatel, nakonec zastupitelé brzy zrušili.

O nočním klidu se začalo znovu mluvit se vznikem novely zákona o přestupcích z pera Ministerstva vnitra loni v říjnu. Novela říká, že obce mají přijímat vyhlášky pro zkrácení nebo zrušení nočního klidu v odůvodněných výjimečných případech, pod čímž se myslí různé společenské a kulturní akce. Některé obce se vylekaly, že o takových akcí rozhodují běžně během krátké doby, a pokud by musely být vymezeny přímo ve vyhlášce, některé tradiční slavnosti, které nemají stálé termíny konání, se do ní nemusí včas dostat a v důsledku toho ani konat.

V Boskovicích konání veřejných akcí nebo i provoz hudebních klubů reguluje vyhláška z roku 2012. Ta říká, že se akce nesmí konat po 23. hodině. V pátek a sobotu je čas posunutý až do dvou hodin ráno následujícího dne. Je však možné zažádat městskou radu o výjimku, která na svém jednání rozhodne, zda povolí konání akce v pozdějších nočních hodinách, než stanoví vyhláška, a tak zajistí chod hudebních klubů nebo konání tanečních zábav. Kvůli nejistotě kolem novely zákona ovšem boskovičtí radní přijali na svém posledním jednání v loňském roce výjimku pro Jízdárnu a Sklepy pouze do konce března, nikoli na celý rok, jak je obvyklé.

Noční klid, který je vymezený od 22 hodin do 6 hodin dalšího dne, lze podle říjnové novely zákona zkrátit nebo zrušit přijetím vyhlášky. Boskovice ale žádnou takovou vyhlášku nemají a ani nechystají. „Každá veřejná produkce, která se bude konat v době nočního klidu, byť bude hlasitějšího charakteru, nenaplňuje skutkovou podstatu přestupkového jednání, neboť se nedá automaticky posuzovat, že je společensky nebezpečná,“ stojí v zápisu z rady města.

To znamená, že provoz letního kina, pravidelně se konající boskovický festival a podobné akce samy o sobě hned nemusí naplňovat takzvanou společenskou nebezpečnost neboli škodlivost, ačkoliv se konají v době nočního klidu. To, zda je nějaká akce společensky nebezpečná, je podle úředníků na posouzení policistů či městských strážníků. Dalším důvodem, proč nakonec vedení města ani vyhlášku nepřipravilo, je také to, že noční klid by zastupitelé přijetím normy zkrátili nebo zrušili na celém území města, nikoli jenom na místě konání akce a jeho blízkém okolí.

Jízdárna ani Sklepy nakonec svůj provoz v souladu s vyhláškou z roku 2012 omezovat nemusí. Na posledním letošním jednání rady třetího dubna prodloužili její členové výjimku klubům až do konce roku, tedy na maximální délku, kterou vyhláška umožňuje. Boskovičtí úředníci ale upozorňují, že nejde o zkrácení doby nočního klidu. „Není to vyhláška, která by udělením výjimky pořadateli umožňovala rušit noční klid, ale vyhláška, která reguluje konání akcí na území města,“ vysvětlují úředníci v zápisu rady města. Pokud by ale město tuto vyhlášku zrušilo, ztratilo by přehled o veřejně přístupných akcích, které se konají na území města v pozdních nočních hodinách.

V Boskovicích tak vše zůstane jako doposud. Pořadatelé kulturních akcí po 23. hodině nebo po 2. hodině ráno budou muset i nadále žádat radní o výjimku ze současné vyhlášky, že mohou akci v této době pořádat. Doba nočního klidu ale zároveň nebude v žádném dni v roce nijak zkrácena ani zrušena. Její porušování podle naplňování znaků společenského škodlivosti budou i nadále posuzovat policisté a městští strážníci. 
