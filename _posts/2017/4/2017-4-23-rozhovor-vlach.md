---
title: „Po dvou a půl letech už by vedení města mohlo vědět, co chce.“
perex: Rozhovor s Pavlem Vlachem, předsedou boskovické TOP 09, opozičním zastupitelem a ředitelem VOŠ ekonomické a zdravotnické a SŠ.
cover-photo: https://i.ohlasy.info/i/vqtanka.jpg
author: Tomáš Trumpeš
category: rozhovory
tags: politika
---

*Rozhovor s Pavlem Vlachem, předsedou boskovické TOP 09 a opozičním zastupitelem. Se současným ředitelem VOŠ ekonomické a zdravotnické a SŠ, který dříve pracoval devět let jako tajemník boskovické radnice, jsme si povídali hlavně o jeho opozičním pohledu na současné vedení města a konkrétní záležitosti, které radnice dělá a připravuje.*

{% photo src="https://i.ohlasy.info/i/vqtanka.jpg" alt="Pavel Vlach" author="Tomáš Znamenáček" %}

**Zdá se mi to, nebo jste jako TOP 09 na současné vedení města méně přísní než ODS a Sportovci?**

Opticky to tak vypadá, když se na to při diskusích a hlasováních na zastupitelstvu podíváš z pozice člověka, který sedí tam vzadu. Jenže je třeba si uvědomit, do čeho šije Radek Mazáč, John Pevný, Jarda Dohnálek – a tím bych skončil, protože i ostatní členové těchto politických stran jsou umírnění. Z pozice nezúčastněného diváka to vyznívá bezmála jako spor Kolínský versus tito tři.

**Takže to vnímáte víc personálně než věcně?**

Nejen já. Z toho tunelu nevede cesta, a když nevidím, že by mělo cenu se do toho takovýmto způsobem trefovat, tak proč to dělat? Jediný Radek Mazáč to nebere osobně, ale stylem: „Mám možnost prezentovat svoje názory a ať je vidět, kdo to dělá blbě na druhé straně.“ Ale i tak je to občas personifikováno na jednu osobu. Všichni samozřejmě víme, že je to člověk, který řídí v Boskovicích sociální demokracii. Ale dosáhli něčeho za ty tři roky? Ničeho.

**A kdybyste měl vy vystihnout dojem, který ze současného vedení města máte?**

Kdyby toho dělali méně, neuškodili by městu tolik, jako uškodili teď. A klidně budu konkrétní.

**Máte pocit, že městu uškodí?**

Už uškodili. Základní potřeba občana je práce, do té nemá město co zasahovat. Druhou je bydlení – do toho se město také nemá co plést, pár sociálních bytů tady je a ty stačí. Jediné, co by město mělo dělat, je vytvářet podmínky pro rozvoj. A co se teď děje? Pouze to, co nastartoval Jarda Dohnálek a některé věci ještě Franta Sivera. Ať už je to [Výsluní, lokality za nemocnicí a Pod Střelnicí](http://www.ohlasy.info/clanky/2017/01/realitni-boom.html). Jsou to samozřejmě soukromé aktivity, ale bylo potřeba, aby to samospráva nastartovala a vytvořila podmínky. Totéž na Hrádkově.

Teď se za tři roky nepřipravil žádný takový rozvojový projekt. Aspoň já o něm nevím. Aby město řeklo: my tady s horizontem pěti šesti let připravujeme další lokalitu.

**A bude to potřeba?**

No samozřejmě.

**Nejsou ty stávající lokality dostačující natolik, že teď už máme klid?**

Teď! Ale já se bavím o horizontu osmi let. A tohle musí být připraveno dopředu. Teď to vypadá, že dotáhneme do konce to, co bylo připraveno, a zůstaneme stát na místě.

Samozřejmě se také musí udržovat již vybudované – úpravy chodníků a podobně. A to dělají dobře. Zase nemůžu říct, že by vedení města nedělalo nic, to pozor.

### Věci se hýbou do šuplíku

**Změnil se k lepšímu styl vládnutí a celková atmosféra, jak radnice slibovala? Naplnila se tato změna, která může mít dopad i na konkrétní projekty?**

Ne. To je přesně to, v čem podle mého způsobili městu spíš škodu. Je to v duchu jejich volebního programu, kde bylo samé „prověříme“ a „připravíme“. Nikde tam nenajdeš věty: „Postavíme sportovní halu.“ „Zrealizujeme obchvat na Jevíčko.“ Čili jsou tady nasekané desítky studií, které často nevedou ani k projektu, všechno to stojí tu sto tisíc, tu sto padesát tisíc. A výsledkem bude, že devadesát procent z toho někdo strčí do šuplíku, protože to bude nerealizovatelné.

**Nevnímáte to tak, že se tím tyhle věci pohnuly dopředu? Letní kino, tam je to asi jasné, ale i knihovna, sokolovna, plány na Červenou zahradu.**

To se bavíme o různých věcech. Ale kam se pohnula třeba knihovna? [Máme tři studie](http://www.ohlasy.info/clanky/2017/03/knihovna-zzn.html). A takových studií tady máme na všechno. Já mám pocit, že se ty věci hýbou do šuplíku, že se udělá studie, ale nemá to reálné pokračování.

**A nemůže se to ještě stihnout? Máme rok a půl do voleb. Třeba se ty věci dotáhnou a na konci období budeme mít kompletně připravený projekt na knihovnu, jasnou představu o rekonstrukci Červené zahrady a podobně.**

Zaplaťpánbu, kdybychom měli jasnou představu, která bude vyhovovat průřezem všem politickým stranám v zastupitelstvu, aby po volbách někdo nezačal hledat jiné řešení. Kdyby se jim tohle za čtyři roky podařilo, a pak přišel někdo další, kdo to bude realizovat, tak jenom dobře. Ale dnes se tady realizují hlavně věci, které se vymyslely v minulosti.

**Není to přirozený model? Totiž že ten, kdo přijde na čtyři roky na radnici, dotáhne rozdělané projekty a nachystá nové? Obchvat, Červenku, knihovnu, sokolovnu, centrum polytechnické výchovy…**

Špatně si rozumíme: ano, takhle to dokonce být musí. Já mám ale pocit, že to nikam nesměřuje. Kolikátou studii máme třeba na Července? Já už se v tom příliš nevyznám. A nejhorší je, že oni sami si nejsou schopni vybrat, aby řekli: Toto chceme a teď se pojďme domlouvat. Jsem toho názoru, že město Boskovice si na Července může domluvit klidně megalomanský záměr za 380 milionů. Protože ve chvíli, kdyby nebude mít dluhy, tak padesát šedesát milionů ročně do toho může dávat a nevzít si úvěr. Ale musí být něco uchopitelného, na čem se dohodneme, napříč politickými stranami. Aby se to po volbách nezbortilo.

**A na to se ptám: nemáte dojem, že k takové dohodě sice klopýtavě, ale přesto směřujeme?**

Myslím si, že ne. Kdyby to tak bylo, tak po dvou a půl letech vládnutí by aspoň ti, kteří jsou v radě nebo v ČSSD a v zastupitelstvu, mohli umět odpovědět na mou otázku: Co teda vlastně chcete? Já nejsem konfliktní typ, já se s těmi lidmi potkávám a ptám se jich. Neví.

### Peníze se rozházely úmyslně

**Jak jste reagoval na to, když jste se dozvěděl, že radnice chce letos [utratit těch asi 50 milionů](http://www.ohlasy.info/clanky/2016/11/novy-rozpocet.html), které byly naspořeny za předchozího vedení?**

Já si myslím, že je neutratí. Dali to do rozpočtu na případné dofinancování některých akcí, které si myslím, že nebudou. Mně spíš vadí konkrétní věci, spíš jako občanovi než zastupiteli. Možná vás celkem logicky napadne, že je dobře, že se staví přístavba mateřské školky, protože bude kam dávat děti. Ale víte o tom, že v boskovických školkách je zhruba sto dětí, které nejsou boskovické, a my dáváme z boskovických peněz peníze na stavbu něčeho, co naplníme dětmi z okolních obcí? Protože děti z Boskovic, pokud nejsou příliš malé, byly přijaty z devadesáti procent všechny, a kdyby tady nebyly přespolní, byly přijaty úplně všechny. Mají se Boskovice starat o místa pro děti z Újezdu, ze Sudic a tak dále, a dávat do toho peníze svých občanů? Několikrát jsem se domáhal toho, proč to chtějí stavět. Kde vidí tu potřebu boskovických občanů v budoucnosti?

**Jinými slovy vám ani tolik nevadí, že se peníze utratí, ale nejste přesvědčený, že se utrácejí účelně.**

A to je v tomto případě jen deset milionů z těch padesáti. Zbytek je schovaný v tom [polytechnickém centru](http://www.ohlasy.info/clanky/2017/02/centrum-technicke-vychovy.html)…

**K tomu se ještě dostaneme. Zatím zůstaňme u peněz. Máte tedy dojem, že se rozházely?**

Dodej úmyslně.

**Úmyslně rozházely.**

Ano, myslím si to. Dokonce mám informaci ze sociální demokracie – samozřejmě musím říct, že neověřenou, protože svůj zdroj nikdy neprozradím…

**To už jste skoro jako novinář.**

 …a ten říká: „My ty peníze musíme utratit, aby si někdo zase nevzpomněl a nepostavil tu halu zase někde jinde než v Červené zahradě.“

**Když jsme spolu dělali [předvolební rozhovor](https://vimeo.com/105121526), říkal jste, že Boskovice kromě těch věcí, které jsou vidět, mají také velký dluh v zemi, v infrastruktuře. Tohle se řeší?**

Řeší. A to vidím jako velikánské plus. Byť projekt vznikl na začátku první vlády Jardy Dohnálka, ale nikdy nenašel peníze na to, aby odkanalizoval celou zadní část Boskovic. A teprve oni našli potřebných snad 18 milionů, aby to udělali a vyřešili asi třetinu Boskovic – z hlediska území, z hlediska počtu obyvatel to tolik nebude. Pokud byl ten projekt dobře spočítán, tak všechny ty průšvihy z kanalizací na území od ulice Kosmonautů dozadu, by se neměly nikdy opakovat. Ano, tohle je obrovský přínos. Ale ta zanedbanost je v řádu ne desítek, ale stovek milionů, musí se v tom pokračovat dál.

{% photo src="https://i.ohlasy.info/i/or2ioak.jpg" alt="Pavel Vlach" author="Tomáš Znamenáček" %}

### Tělocvična místo haly

**Už jsme na to narazili – jak se díváte na Centrum polytechnické výchovy a vzdělávání? Týká se navíc vašeho profesního oboru – školství.**

Už za minulého vedení si město uvědomilo, že s polytechnickou výchovou je potřeba něco dělat, a nakoupilo vybavení pro mateřské školky. Bylo to v řádu statisíců a ejhle: v jisté chvíle bylo město dáváno za příklad, že se podporuje polytechnická příprava už těch malých dětí. Logicky jsem očekával, že druhým krokem bude, že někdo vezme tři miliony a na každé škole za milion vybaví zanedbané dílny. Aby se vrátilo to, co ty možná ještě pamatuješ.

**Byli jsme tam a dílny vypadají asi tak stejně, jako když jsem tam chodil.**

No a právě proto je potřeba, aby se to dostalo do trochu jiných dimenzí. Ale teď se tady vyprojektovalo za sedmdesát milionů něco, co ty děti ani nemůžou pochopit. Tam má být robotické obráběcí centrum, jako ukázka. Jediný, kdo to bude schopen předvést, jsou naši učitelé, protože my to zde učíme informatiky programovat. Může tohle zvládnout dítě ze základní školy, které se tam přijde jen podívat? A takových věcí je tam bohužel víc. Já jsem přislíbil, že tam kantory budu pouštět, aby to předváděli, ještě společně se střední školou André Citroëna. Ale jen ta jedna robotická ruka stoji tři čtvrtě milionu, k tomu robotický soustruh milion a frézka další milion. A tam to bude na podívanou. To se na to ty děti nemůžou jít podívat na André Citroëna, kde jsou ty mašiny fungl nové a učí se tam na tom opravdu obrábět?

**Takže vám to nepřipadá efektivní, ale polytechnické vzdělávání vítáte?**

Jsem podporovatel toho, že se s polytechnikou něco stát musí. Dnes mi sem přijde dítě na obor kuchař-číšník a já mám strach je pustit do kuchyně, protože drží poprvé v ruce nůž. A mám zahradníky, kteří vezmou do ruky pilku a přiznají se, že ji nikdy ani neviděli. Tahle výchova je v základní míře nezbytně nutná, protože je zanedbaná. Ale je zrovna tohle přiměřená šíře polytechnické výchovy na základní škole? Nemyslím si to.

**Vedení města obecně [plánuje ve školství další změny](http://www.ohlasy.info/clanky/2017/03/zmeny-na-skolach.html), ačkoliv od myšlenky rozdělení škol ustoupilo.**

Zaplaťpánbu.

**Ale zároveň chtějí na to, aby ke změnám ve školství došlo. Mělo by se základní školství v Boskovicích proměňovat a reagovat na nové trendy? Pociťujete to jako ředitel střední školy na základě toho, jaké děti k vám přicházejí?**

Jako ředitel tenhle pocit tolik nemám. Ale jako kantorovi, který učil na Zelené, ještě když tam byla rozšířená výuka přírodovědných předmětů, mně bylo líto, když se tato myšlenka postupem času opustila. Boskovice jsou natolik velké, že by si mohly dovolit mít na jedné škole třídu s rozšířenou výukou přídovědných předmětů, na další školy jazyky a na další sport, jak s tím kdysi začal ředitel Kontrhonz. Ale pak tam místo té díry musíme postavit aspoň nafukovačku, protože prostory pro sportování žáků tam budou chybět a stejně se tam jednou pro ně bude muset něco postavit. Pokud se tam tedy vrátíme s myšlenkou sportu. Venkovní areál tam je, ale ten zase neuděláme někde jinde. Pokud jsme zavrhli myšlenku sportovní haly, postavme tam pro ty děti aspoň tělocvičnu a přestaňme se hádat o sportovní hale.

**Takže kdyby nevyšel projekt polytechnického centra, navrhoval byste postavit v jámě tělocvičnu?**

Nejen já. Bavil jsem se o tom i se sportovci. I oni říkají, že když už to dopadlo takhle, mohla by se tam postavit aspoň tělocvična, ať aspoň ty děti mají kde cvičit. Prostoru pro ně je tady objektivně málo.

{% photo src="https://i.ohlasy.info/i/kdrgn0u.jpg" alt="Pavel Vlach" author="Tomáš Znamenáček" %}

### Zklidnění vztahů v nemocnici

**V nemocnici udělala radnice asi nejrazantnější personální krok – odvolala jednatele a zrušila post ekonomického náměstka pana Julínka. Kromě toho se připravuje investovat do obnovy společných prostor. Jak to hodnotíte?**

Jako obvykle to není ani černé ani bílé, ale černobílé. Vynechám jednatele, který byl nekonfliktní a vstřícný, a nikdo proti němu nic neměl, dokud si tam nevzal krizového manažera.

**Pana Julínka.**

Teprve ten rozdělil boskovické doktory na dva tábory: ty, kteří ho nenáviděli, a ty, kteří ho dokázali akceptovat. Nevím přesně proč, ale ke mně se dostaly spíš informace od těch, kteří ho nenáviděli, a to zcela bytostně. Ani ne kvůli jeho názorům, ale kvůli tomu, jak s nimi jednal. Skončilo to, jak to skončilo, zásadní odpůrci si oddechli a té druhé části to bylo trošku jedno. Objevil se [nový jednatel](http://www.ohlasy.info/clanky/2016/04/rozhovor-janecek.html)…

**Zklidnil situaci?**

Tu mezilidskou část určitě. A teď tvrdí, že se jim daří vyřešit i nejpalčivější problém nemocnice, což jsou platy zdravotních sester. Mluvil jsem na toto téma s jednatelem asi před třemi týdny, protože byl přesvědčovat naše žákyně, aby po absolutoriu šly do nemocnice pracovat. Vím, co jim sliboval, ke zlepšení dochází z roku na rok, poměrně rychle.

Druhá věc je, že se do budovy vždycky dávaly poměrně intenzivně [peníze z městského rozpočtu](http://www.ohlasy.info/clanky/2016/03/hospodareni-nemocnice.html). Město zkvalitňuje svůj majetek. To nekončí, udělala se obálka a střecha a teď je potřeba něco udělat s vnitřkem. Nejsem odborník, abych dokázal posoudit, jestli bylo ARO lepší v suterénu, nebo je lepší tam, kde je dnes. Do toho se nepletu a nikdy plést nebudu. Trošku mě zaráží, že budeme spravovat vstup do nemocnice, zatímco interny jsou v dezolátním stavu. Jestli by vstup neměl být to poslední, bonbónek na dortu, a neměli bychom se zaměřit spíš na to, kde se léčí pacient. To on nemocnici přináší peníze. A všichni víme, že jedna z interen je pro klienty konečná, a jde také o to, aby ten konec prožili v odpovídajícím prostředí. Vstup je jen od toho, aby odvedl návštěvníky do soukromých ordinací. Peníze do městského rozpočtu určitě ano, ale záleží na prioritách.

### Knihovnu na úvěr ano, polytechnické centrum ne

**Jak se vám líbí [návrhy nové knihovny](http://www.ohlasy.info/clanky/2017/03/knihovna-zzn.html)?**

Viděl jsem všechny tři v novinách. Pokud se bavíme o těch úpravách ZZN.

**Ano. To by měla být předotázka – souhlasíte s přesunem knihovny právě sem?**

Jistě. A taky řeknu proč: každá rekonstrukce jiné budovy by byla dražší o to, že by se muselo začít od statiky. Tady je únosnost stropy bezproblémová, neřešíme statiku, řešíme design. Cena může být o padesát procent nižší, než kdybychom začali s nějakým nevyhovujícím objektem.

**A ty návrhy?**

Z mého osobního pohledu se do téhle části Boskovic nehodí žádný.

**Líbí se vám zřízení [pozice městského architekta](http://www.ohlasy.info/clanky/2017/03/mestsky-architekt.html)?**

Městský architekt je záležitostí velkých urbanistických center, jako je Brno. Tady by stačil člověk, jakého Boskovice mají – mám na mysli šéfa investičního odboru Petra Zouhara. Ten na to má odpovídající vzdělání. Byl by to schopen zvládnout, ale musel by mu někdo dát někdo takové zadání. Městský architekt tady nebude mít dlouhodobě práci, na to jsou Boskovice příliš malé, jednou se něco udělá, pak už to budou jen drobné změny.

**Bývá to většinou externí úvazek. Tady je na to v rozpočtu asi 100 tisíc.**

Téhle částky jsem si nevšiml. To samozřejmě nejsou z hlediska rozpočtu žádné peníze. Bude-li to někdo z venku, má to obrovskou výhodu, že nebude svázán tím, co tady bylo, a může sem vnést svěží vítr. Na druhé straně musí vědět, že jsou tady věci, které Boskovice tlačí. To je především problém s dešťovou vodou a kanalizací.

**S opravami letního kina jste předpokládám spokojeni. Pro TOP 09 to bylo jedno z hlavních témat předvolební kampaně.**

Jsme. Jen se přiznám, že naše představa byla trošku jiná. Ano, ono to takto vyhoví, otázka je, na jakou dobu. Původní záměr byl, že to všechno odbagrujeme pryč, vybetonujeme desky a na to nabetonujeme schody. To když se udělá pořádně, je to na generaci. Dá se předpokládat, že současné řešení, kdy se tam staví schody, což je jeden základ za druhým ve svahu, bude ujíždět. Ochranáři uhájili některé stromy, které se měly kácet. Konkrétně jeden, když bude růst dál, kořeny si najdou cestu a postupně to rozeberou.

**Byl byste pro, aby se už letos na podzim začala další etapa, totiž dostavba zázemí? V rozpočtu na letošek zatím není.**

Vždycky jsem říkal, že když už jsou na to peníze a rozhodli se letňák rekonstruovat, tak ať to dodělají. Říkal to i Dominik Božek, říkal to i Olda Kovář. Jenže prioritou je holt díra po stavbě haly…

**Kdyby přišel do červnového zastupitelstva návrh na rozpočtové opatření, které by obsahovalo peníze na pokračování oprav letního kina hned od podzimu, nebudete proti?**

Naopak. Všichni tři budeme pro.

**Vy jste mluvil o tom, že Boskovice dnes nemají žádné dluhy. Kdyby někdo přišel s návrhem půjčit si třeba na knihovnu a postavit ji hned, ať se nemusí čekat, byli byste ochotní to podpořit, nebo to není dobrá cesta?**

Řeknu upřímně, že kdyby to byl úvěr na knihovnu, na letňák, případně na sportovní halu – pokud by se dořešilo, kde bude stát – tak si myslím, že s tím nikdo z nás nebude mít problém. Jediný problém by byl, kdyby si chtěli vzít za každou cenu úvěr na polytechnické centrum. To určitě pro nebudeme. A taková prohlášení ze sociální demokracie jsou, že když nedostanou dotaci, tak si vezmou úvěr a stavbu centra zahájí.

**Není hala teď trochu mrtvé téma? I kdyby se rychle vybrala a naprojektovala rekonstrukce Červené zahrady, bylo by možné začít od haly? Nebo by se stejně musela nejdřív řešit doprava a další věci, a hala by tudíž přišla na řadu nejdřív za několik let?**

Nemusí přijít na řadu za několik let.

**Dalo by se od ní začít?**

Dalo. Přece nemusím mít u haly vybudované krásné parkoviště; rozhrnu tam štěrk. Boskovice v této chvíli nemají kde sportovat, a pokud se rozhodne, že se hala postaví na místě, které bude perspektivní, s možností dopravní obslužnosti a parkováním, proč ne? Znovu říkám, že my bychom podporovali klidně i tu tělocvičnu. Jak to nedávno říkal Milan Strya, [když jste se s ním bavili](http://www.ohlasy.info/clanky/2017/03/rozhovor-strya.html): ať je to, jak je to, jen ať se ta hala už začne stavět.

**Jak se díváte na nákup pozemků na Červené zahradě? Je přijatelné dělat další nákupy?**

V téhle chvíli už se to musí skoupit celé.

**Včetně Velenu?**

Chceme-li udělat halu, která bude velká a se zázemím, aby se aspoň trochu uživila, musí mít vedle sebe stravování a ubytování. A pak je otázka, jestli to má provozovat soukromník, nebo město. Pozemek se musí koupit a Paroulek je ochoten ho prodat. No a u Velenu říká, že někdo musí přijít s názorem. Buď říct: klidně to tady provozuj a budeš tady mít kšeft, protože sem budou chodit sportovci, anebo ať řeknou, nechceme, abys to dělal a ten barák nám prodej. Ale to říkal ve chvíli, kdy ještě neměl hotový projekt, po jeho dokončení už to nikomu neprodá. A když jsem s ním mluvil nedávno, tak říkal, že projednávají jen nákup pozemku, ale o Velenu s ním řeč nebyla. Ten je ochoten prodat, ale je to otázka ceny.

Průšvih je, že se Dvořáčkův mlýn koupil za tyto peníze. Samotný nákup neodsuzuju, já jsem vždycky říkal, že pozemky na Červené zahradě je potřeba skoupit, aby se dal udělat ucelený sportovní areál. Možná před lety se to dalo koupit za tisícovku, dnes už to za takové peníze nikdo neprodá. Otázka je, jestli vyvinuli dostatečné úsilí, aby stlačili cenu. To nevím, u toho jsem nebyl, nikomu nepředhazuju, že to nezkoušel. Nicméně precedens tady je, nastavila se cena a velcí vlčáci už nikdy nepůjdou níž.

{% photo src="https://i.ohlasy.info/i/sizn99r.jpg" alt="Pavel Vlach" author="Tomáš Znamenáček" %}

### Ukecávají mě, abych to zkusil

**Komunální volby budou za rok a půl, to zase není tak dlouhá doba. Půjdou proti sobě zase dva jasně oddělené bloky a bude se čekat, jestli stávající radnice obhájí svou pozici? Nebo můžou vzniknout úplně jiné překryvy a koalice?**

Chodíme po Boskovicích všichni. A na to, na co se mě dnes ptáte, se mě ptají i různí občané. Totiž co tato radnice udělala. Kladou tu otázku sami sobě: Co se v Boskovicích změnilo a kam se to posunulo? A mnozí krčí rameny a často ani netuší, že se aspoň něco odkanalizovalo, trochu se spravuje nemocnice a po počátečním váhání radnice uchopila a rozvíjí energetickou koncepci, ačkoliv na to nezískala dotaci. Takže lidé často říkají, že vedení města neudělalo vůbec nic. Jen zbořili to, co předchozí vedení města nastavilo. Ale vy přece s lidmi mluvíte taky.

**Ale zároveň jsme všichni v sociálních bublinách, nevím, jestli se tohle dá relevantně posuzovat. Zajímá mě, jak to vidíte vy.**

Vyhodnotili jsme to po volbách tak, že největší počet hlasů dostala politická strana, která ve své podstatě nikomu nic neslíbila, jen naznačovala, že by někde něco vypátrala, připravila, prověřila. A všichni, kteří měli v kampani nějaké zásadní téma, jako my nemocnici a letňák, jsme trochu vyhořeli.

**U vás se ale přece nedá mluvit o vyhoření, získali jste tři mandáty. Obhajovali jste dva.**

Samozřejmě. No ale…

**Nevyhráli jste volby.**

To jsme ani nepředpokládali. Ale brousili jsme si zuby aspoň na čtyři mandáty. Do opozice jsme ale jít nechtěli, vyjednávali jsme se sociální demokracií o spolupráci a byli jsme připraveni se s nimi dát dohromady. Sociální demokracie nám ale řekla, že si to nedokáže představit bez tiché podpory komunistů. Tohle říct Dominikovi s jeho osobní rodinnou historií a mně, kterému málem zavřeli dědu za to, že nechtěl vstoupit do družstva… Stylem sebereme vám barák, dědu dáme do kameňa a babička s dětma ať si jde, kam chce…

**To pro vás bylo nepřípustné.**

A bude to pro nás nepřijatelné i do budoucna. Říkám to zcela upřímně.

**Je to pro vás principiálně nepřijatelné historicky, nebo se jedná i o aktuální konkrétní kroky? Vidíte nějaký vliv komunistů na dnešní vedení města, konkrétní kroky, které se vám nelíbí a byly by dány třeba přítomností pana Farského v radě?**

Ne. Myslím, že Farský si jen pohlídá své pionýry. Jinak to nemá na současné vedení vliv žádný. Je to z naší strany spíš principiální, souhlas.

**Spolupráci s ČSSD nebo s ANO si dovedete představit?**

Se sociální demokracií v případě, že změní jednoho člena zastupitelstva, určitě ano. S hnutím ANO úplně bez problémů, protože tam k té personální změně už dávno došlo.

### Starý blbec mého typu

**A co TOP 09 – plánujete nějaké personální změny, nebo stávající trojlístek zastupitelů zůstane na čele?**

Budu mluvit sám za sebe. Snažím se velmi intenzivně apelovat na další členy TOP 09, aby mezi sebou vygenerovali mladšího předsedu, který současně s tím bude lídrem kandidátky.

**Takže už do toho příště nechcete jít?**

Ještě mě ukecávají, abych to zkusil. Ale mně je 62, za rok mně bude 63. A kdybych měl dělat v optimálním případě starostu, tak po tom, co je tady dnes v Boskovicích nenastaveno, to bude strašná práce. Už jen uklidnit lidi na úřadě. Tam je dnes situace, že kdo může odejít do předčasného důchodu, tak to udělá.

**Taky vám bude dobíhat mandát na škole.**

V roce 2020. Už jsem oznámil zřizovateli, že posledního června roku 2020 odcházím do důchodu.

**Neotvírá se tím možnost být aktivnější a usilovat třeba o post místostarosty?**

Určitě ano. Ale kdyby to bylo před čtyřmi roky. Před deseti roky bych dělal s úsměvem starostu a vůbec by mi to nevadilo. Řeknu vám něco, co se musí zažít: Komunista věděl, proč se má v šedesáti chodit do důchodu. 

**Ale dojmem člověka, kterých chce sedět v papučích na gauči, nepůsobíte.**

No to ne. Ale šedesátkou počínaje vám všechno začíná trvat déle. Nemyslím rozhodnutí. Ale vím, jak to na radnici vypadá, co všechno musí starosta dělat. Sednout do auta, zajet dvakrát do Prahy, třikrát za týden do Brna a podobné věci. Staršího člověka to ubíjí. Já už jsem přestal jezdit do Prahy autem, jezdím vlakem. Ale ne abych po cestě pracoval, jak někteří říkají, ale abych si zdřímnul.

**Takže byste byl radši, kdyby si TOP 09 našla nového lídra a vy byste působil jen jako zastupitel a řekněme poradce.**

Nebránil bych se ani tomu dělat místostarostu, se svou životní zkušeností. Ale v tomto, co tady je, to bude těžké. A tím nemyslím jen Boskovice, ale celospolečenské cítění a vnímání samosprávy. Když jsem nastoupil před patnácti lety na radnici, měli jsme za rok jistý počet stížností. Když jsem po devíti letech odcházel, totéž číslo stížností bylo za měsíc. A dnes je to množství, které bylo dříve proti celému městskému úřadu, jen proti odboru dopravy a stavebnímu.

A jako starosta ať uděláš, co uděláš – trefí se do tebe Dohnálek, John Pevný, Mazáč. A kdybych byl podobný kverulant, tak Vlach a další. Dá se takhle pracovat? 

**Co říkáte na ta trestní oznámení, která nám tady lítala?**

Myslím, že ta už jsou za námi. 

**Už se řeší jen soud s panem Julínkem.**

To je něco jiného, to je pracovně-právní spor. Myslel, jsem, že máte na mysli to, co bylo mezi zastupiteli.

**To ale nevíme, že to bylo mezi zastupiteli, ne?**

Ale určitě ano. Jsou sice nepodepsaná, ale podle toho, co se tam uvádí, to nemůže být nikdo jiný, než kdo to zná zevnitř. Nebo to napsal někdo, kdo dostal impuls od nějakého zastupitele. Ale určitě to má původ mezi lidmi, které si spočítáte na prstech jedné ruky.

**Dá se očekávat, že se tato situace v Boskovicích zklidní?**

Doufejme. Ale pak musí přijít člověk – řeknu typu starého Dohnálka. Ten tehdy přišel do podobně rozjitřené doby, byla to všeobecně známá persóna a pro nikoho nebyl konfliktní a žádné další konflikty nevyráběl. Sám řekl, že do konce volebního období pouze vyřeší to, co je nezbytně nutné. A politickou scénu uklidnil. Rváč Franta pak nastupoval do poměrně klidných vod.

**Vidíte někoho takového?**

Ze stávající garnitury by to musel být někdo, kdo se nikdy nikde nezapojil. A je mi jedno, jestli to bude [Knödl](http://www.ohlasy.info/clanky/2017/01/rozhovor-knodl.html) nebo [Holík](http://www.ohlasy.info/clanky/2015/04/rozhovor-lukas-holik.html) nebo my vygenerujeme našeho Šafránka. Oni mají výhodu, že nejsou do žádných těchto sporů zatažení, ale taky mají velkou nevýhodu.

**Nemají žádné zkušenosti.**

Přesně tak. Pak by vedle sebe potřebovali nějaké starého blbce mého typu. Já jsem svou povahou spíš vyjednavač než bijec. 
