---
title: Nemocnice chce lákat zdravotní sestry i na ubytování
perex: Boskovická nemocnice musela před časem kvůli nedostatku sester omezit provoz na jednotce intenzivní péče. Uchazečkám o pozici zdravotní sestry chce kromě náborového příspěvku do budoucna nabízet také byt.
cover-photo: http://i.imgur.com/xi6jTetl.jpg
author: Marek Osouch
category: zpravodajství
---

*Boskovická nemocnice musela před časem kvůli nedostatku sester omezit provoz na jednotce intenzivní péče. Uchazečkám o pozici zdravotní sestry chce kromě náborového příspěvku do budoucna nabízet také byt v bytovém domě sousedícím s nemocnicí. Pokračuje i tlak na zvyšování mezd.*

{% photo src="http://i.imgur.com/xi6jTet.jpg" caption="Nemocniční „svobodárna“" author="Marek Osouch" %}

Nedostatek zdravotních sester a dalšího středního zdravotního personálu se nevyhýbá ani nemocnici v Boskovicích. Už několik měsíců na webových stránkách stále visí nabídka volné pozice zdravotní sestry na dětské oddělení, ARO nebo JIP. Tam všude sestry chybí. Nástup je možný ihned. Podobně jsou v nabídce volná místa i pro zdravotnické asistenty nebo sanitáře.

Podle jednatele nemocnice Miloše Janečka část sestřiček odešla v krátké době do důchodu a část na mateřskou dovolenou, což nakonec vedlo k tomu, že oddělení JIP nefunguje kompletně. „Jedno nebo dvě lůžka jsou omezena kvůli nedostatku sester,“ sdělil jednatel nemocnice na únorovém jednání zastupitelstva. [Podle ředitele vyšší odborné školy Pavla Vlacha](http://www.ohlasy.info/clanky/2017/04/rozhovor-vlach.html) chodí jednatel i k nim do školy, kde dívky navštěvují obor zdravotní sestra, a přesvědčuje je, aby po škole nastoupily do nemocnice v Boskovicích.

Nedostatek zaměstnanců a celkově zdravotnických pracovníků všude v Česku vytváří tlak na zvyšování mezd, a to i v boskovické nemocnici. Od začátku ledna dostali její zaměstnanci podle ekonomického analytika Dana Štěpánského přidáno deset procent. I po tomto navýšení ale pokračuje tlak odborů na další zvyšování mezd. „Spokojenost vydržela do poloviny února, kdy se nám začaly hromadit požadavky na navyšování mezd a plateb za služby,“ uvedl posledního února na jednání zastupitelstva ekonomický analytik nemocnice. Aktuálně redakci Ohlasů sdělil, že pracovníkům směnných provozů, tedy také zdravotním sestrám, navýší mzdy o další 2000 korun od letošního července na základě pokynů ministra zdravotnictví.

Nemocnice se pokouší nové zaměstnance lákat také na náborové příspěvky. Pro zdravotní sestry je tento příspěvek 10 tisíc korun, pro zdravotní asistenty poloviční. U toho však nechce zůstat vedení nemocnice, ani boskovičtí radní, kteří tvoří valnou hromadu nemocnice, a proto by chtěli vytvořit další lákadlo: nabídku ubytování. Bytový dům sousedící s boskovickým zdravotnickým zařízením má nemocnice od města v pronájmu a slouží právě pro ubytování některých jejích zaměstnanců. Z šestnácti bytů o velikosti 1+1 jsou ale v současnosti volné jen dva, z čehož jeden funguje jako půjčovací pro mediky. Většinu z bytů podle vedoucího technického oddělení nemocnice Karla Horáka obývají jednotlivci.

Bytový dům, někdy též nazývaný jako svobodárna nemocnice, už ale potřebuje nutnou opravu. Zatímco navazující bytovka má opravenou fasádu, nová okna i střechu, svobodárna stále na rekonstrukci čeká. „Momentálně je zadána studie a projektová dokumentace na rekonstrukci. Nabízí se možnost vybudovat půdní vestavbu, a tak rozšířit svobodárnu o čtyři bytové jednotky. Další varianta je zvětšit čtyři bytové jednotky o místnost a případně balkon formou mezonetové půdní vestavby,“ objasnil plány rekonstrukce a přestavby Karel Horák. Další volné a zcela nové byty by tak mohly být k dispozici.

Na rekonstrukci a přestavbu vyčlenili boskovičtí zastupitelé v letošním rozpočtu čtyři miliony korun. Dalších necelých 300 tisíc z jiné položky v rozpočtu jde na zaplacení zpracovateli projektu, boskovické firmě AV Ateliér, která jako jediná ze sedmi oslovených kanceláří doručila na město nabídku. Čas na její vypracování má relativně dlouhý – až do konce srpna. Pak bude následovat výběrové řízení na zhotovitele a až teprve poté se bude moci začít se samotnou rekonstrukcí. Tento termín odhaduje Marie Zezulová z investičního odboru městského úřadu až na začátek prosince.
