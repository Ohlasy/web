---
title: Martin Krajíček zve na mandolínový festival
perex: Uspořádat namísto tradičních mandolínových workshopů v Boskovicích rovnou mandolínový festival se rozhodl boskovický hudebník a pedagog Martin Krajíček.
cover-photo: https://i.ohlasy.info/mfJINOZl.jpg
author: Tomáš Trumpeš
category: zpravodajství
tags: kultura hudba
---

*Uspořádat namísto tradičních mandolínových workshopů v Boskovicích rovnou mandolínový festival se rozhodl boskovický hudebník a pedagog [Martin Krajíček](http://www.ohlasy.info/clanky/2016/04/rozhovor-krajicek.html). Ten už léta patří nejen na špici mezi českými hráči na mandolínu, ale také k vyhledávaným učitelům na tento nástroj. Mandolínový festival se uskuteční 7.–9. dubna.*

{% photo src="https://i.ohlasy.info/mfJINOZ.jpg" author="Tomáš Trumpeš" %}

Martin Krajíček pořádá své workshopy v Boskovicích několik let, celkem jich proběhlo už přes dvacet. Sjíždějí se sem za ním hráči z celé České republiky a také ze Slovenska. „Zlenivěl jsem, přestal jezdit za mandolinisty a vycvičil jsem si je, aby za mnou jezdili sem. A oni sem jezdí rádi,“ říká s úsměvem hudebník. V loňském roce ho napadlo sestavit z účastníků workshopu mandolínový orchestr, který na závěr akce vystoupil pro veřejnost. Koncert se líbil i Ivo Legnerovi z Kulturních zařízení, a právě ten Martinovi nabídl, jestli by společně neuspořádali mandolínový festival. „Toho jsem se okamžitě chytil. Toužil jsem po tom už několik let, podobná akce v České republice rozhodně chyběla, podobné festivaly navštěvuji různě po Evropě,“ vysvětluje Martin Krajíček, že mandolínový festival je na české poměry unikátní akce.

Součástí festivalu budou opět workshopy, kterých se budou účastnit mandolinisté různého věku i pokročilosti. Věkově se rozdíly počítají asi od osmi do šedesáti pěti let; mezi účastníky se najdou zkušení hráči, ale Martin přijímá i úplné začátečníky. S výukou pomáhají i dnes již ostřílení mandolinisté z řad Martinových žáků. „Vždycky dojde na kontaktní výuku učitel – žák, nejedná se jen o přednášky pro dvacet lidí,“ popisuje Martin Krajíček.

Pro veřejnost budou určeny hlavně koncerty. První začne v pátek 7. dubna ve 20 hodin v zámeckém skleníku. Vystoupí nejprve dětská plzeňská skupina Tři grácie. „Dvě moc šikovné mandolinistky a jedna kytaristka, nedávno uspěly na Portě. Na workshopy jezdí už třetím rokem,“ přiblížil Martin Krajíček. Následovat bude vynikající pražská bluegrassová kapela The Jumper Cables. Na kytaru zde hraje jeden z našich nejlepších bluegrassových kytaristů Tomáš Juřena, který žije v Doubravici nad Svitavou. Páteční večer uzavře jedna z hlavních hvězd festivalu – českoamerický mandolinista Radim Zenkl. „Na závěr zahrají hudebníci něco společně a po skončení bude na skleníku probíhat jam session. Věřím, že se bude jamovat na více místech.“

Druhý den bude program pokračovat od 16 hodin v Kafe za rohem na Plačkově ulici. Vystoupí zde opět Tři grácie, mandolinista Petr Vrobel, hráč na ukulele Martin Vejvoda a také boskovická skupina Pružiny. Ta zahájí ve 20 hodin i večerní koncert v zámeckém skleníku. Následovat budou slovenští hudebníci Petr Luha a Jozef Scheiner, potom trio hlavního pořadatele Martina Krajíčka. A dojde opět na společné hraní a jam session. „V pátek zahraji s Radimem Zenklem, v sobotu zase Radim s námi. Sami přesně nevíme, co se všechno přihodí. Festival bude založený i na tom, že se kapely a hudebníci budou propojovat,“ popisuje boskovický mandolinista.

Nedělní koncert začne v 17 hodin na zámku, kde se představí všichni účastníci festivalu a na závěr zahraje mandolínový orchestr, ve kterém budou sedět všichni účastníci, od dětí po největší hvězdy. „Každý má napsaný svůj part na míru, věřím, že si to společně užijeme.“

Na festivalu se představí samozřejmě hlavně mandolinisté a hráči na mandolu, ale také špičkoví kytaristé, houslisté, kontrabasisté, hráči na ukulele nebo flétny. „Záleží mi na tom, aby to bylo pestré,“ říká mandolinista Martin Krajíček. Podle toho popularita jeho nástroje v České republice postupně roste. A on sám se přičiňuje mimo jiné o to, aby se prosazovala i v jiných žánrech, než je country a bluegrass, kde se používá nejčastěji. „Tuhle hudbu mám rád, ale celý život se snažím mandolínu prosadit také v jazzu, klezmeru, ale i vážné hudbě. Lidé, kteří jezdí na moje workshopy, to vědí a neprahnou po tom hrát na mandolínu jen [bluegrass](https://cs.wikipedia.org/wiki/Bluegrass). Podle Martina Krajíčka pomáhá ve vzestupu mandolíny i moderní česká popmusic, která se dnes vrací k akustické hudbě – příkladem může být zpěvák Sebastian nebo kapela Jelen, hrající po vzoru Mumford & Sons. „Hrají sice jednoduše, ale je to akustická muzika. V České republice probíhá víc workshopů, i když ty ostatní jsou hlavně bluegrassové, stejně se i tam přechází do swingu. A úroveň mandolinistů roste.“ Na základních uměleckých školách se však mandolína prakticky neučí, v tom je Martin velkou výjimkou. Mandolinisté jsou proto především samouci a často se jedná také o bývalé houslisty, kteří se zamilovali do hry na mandolínu, která má stejné ladění jako housle. „Dobré je, že mezi mandolinisty moc nedochází k žádným třenicím, naopak se od sebe učí a inspirují se. Třeba právě pražská bluegrassová kapela The Jumper Cables má moc ráda boskovické Pružiny. Na workshopech se tak hudebníci neučí jen nějakým hráčským technikám a postupům, ale taky muzikantskému nadšení. To cítím u svých žáků, u všech hráčů a cítím to i u sebe. Mně se teď daří pohybovat se v profesionálnějším hudebním světě, ale to ryzí muzikantské nadšení z hudby se snažím nasávat právě na podobných akcích, protože mezi profesionály někdy právě tohle chybí. Někdy se dělá show na sepnutí spínače a rozsvícení reflektorů, ale já mám rád, když je radost z muziky poctivá a opravdová,“ uzavírá pozvání na festival Martin Krajíček.

