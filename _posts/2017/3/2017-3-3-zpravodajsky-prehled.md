---
title: Zpravodajský přehled za únor
cover-photo: https://i.ohlasy.info/i/1ibzob9.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v únoru na Boskovicku událo.*

Oprava letního kina se prodražuje. Náklady na letošní etapu rekonstrukce se navýšily z 10 milionů na 12,7 milionu korun. Po bouřlivější debatě schválilo navýšení rozpočtu boskovické zastupitelstvo [na své únorové schůzi](http://www.ohlasy.info/clanky/2017/03/zastupitelstvo.html).

Podobně je na tom sportpark v Doubravách. I na ten zastupitelé museli poslat půl milionu korun navíc oproti plánu.

Nemocnice se potýká s personálními problémy. Jednatel Miloš Janeček na zastupitelstvu potvrdil, že kvůli nedostatku sester musel být omezen provoz na oddělení JIP.

Příprava projektu Centra polytechnické výchovy a vzdělávání byla dokončena. Centrum u školy na Slovákově [má stát 72,5 milionu korun](http://www.ohlasy.info/clanky/2017/02/centrum-technicke-vychovy.html). 

Kompletní rekonstrukcí by měly projít [interiéry boskovické nemocnice](http://www.ohlasy.info/clanky/2017/02/revitalizace-nemocnice.html). Pokud bude město úspěšné při žádosti o peníze na ministerstvu, mohlo by se s rekonstrukcí začít už letos.
V nemocnici bylo otevřeno rekonstruované oddělení pro starší děti a pediatrická jednotka intenzivní péče. 

Zásadní rozhodnutí učinila městská rada v oblasti školství: po dva roky trvajícím vyhodnocování dospěla k závěru, že [základní školy zůstanou sloučené do jednoho subjektu, stejně tak školy mateřské](http://www.ohlasy.info/clanky/2017/02/sloucene-skoly.html). Příští rok budou vyhlášeny konkurzy na ředitelská místa obou institucí.

Město představilo rozpočtový výhled do roku 2022. Zahrnuje i představu o větších [městských investicích](http://www.ohlasy.info/clanky/2017/02/prehled-investic.html).

Na základě nových požadavků z ministerstva se mírně sníží kapacita obou boskovických domů pro seniory.

Policie odložila trestní oznámení kvůli smlouvě mezi Městskou správou sociálních služeb a Městskou policií. Trestný čin se tedy po prověřování smluv podle policie nestal.

Další radikální ořez čeká [lipovou alej na Sokolské](http://www.ohlasy.info/clanky/2017/02/sokolske-lipy.html). V sokolovně se konala diskuse o budoucnosti stromořadí, které by mělo vydržet ještě pár desítek let. Nové stromy už ale na ulici vysazovat nejde, a to ani na místě těch zestárlých a pokácených.

Město rozdělilo finanční prostředky na sportovní a tělovýchovné aktivity. Souběžně se vyhodnocují projekty v kultuře a volnočasových činnostech. V obou oblastech převyšují požadavky částky, které město naplánovalo rozdělit. Stávající koalice pro příští rok navrhne navýšení rozpočtu.

V muzeu byla zahájena výstava [Příběh keramiky z Olomučan](http://boskovice.cz/v-muzeu-si-muzete-prohlednout-keramiku-z-olomucan/d-30241/p1=1019). Potrvá do 26. března.

Nová ulice za nemocnicí se bude jmenovat Luční.

Hrozí [stávka řidičů autobusů](http://blanensky.denik.cz/zpravy_region/odvraceni-stavky-ridicu-autobusu-schuzky-nikam-nevedly-tvrdi-odborari-20170222.html).

Svitávka pokročila ve své snaze [zakázat průjezd městysem kamionům a nákladním autům nad dvanáct tun](http://blanensky.denik.cz/zpravy_region/stop-prujezdu-kamionu-pres-svitavku-prvni-uspech-silnicari-i-policie-souhlasi-20170222.html). Platit by mohl už na jaře.

Nezaměstnanost na Blanensku je 4,6 procenta; v Jihomoravském kraji 6,2 procenta.
