---
title: Gianniho kulturní výběr na duben
cover-photo: http://i.ohlasy.info/MKdfwQRl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

<img src="http://i.ohlasy.info/MKdfwQR.jpg" alt="stěhování klavíru" class="img-responsive img-popup" data-author="Tomáš Znamenáček">

### Kašpárci z celého světa

*Muzeum regionu Boskovicka, 30. března – 28. května*

Výstava v prostorách boskovického muzea představí jednu z nejtypičtějších postav loutkových her ze sbírky Muzea loutkářských kultur v Chrudimi. Návštěvníci se mohou těšit na několik desítek exponátů lidových i profesionálních řezbářů. Mezi českými kašpárky uvidíme také komické postavy z Německa, Ruska, Francie, ale také z Barmy. Prezentovaní kašpárci byli vybráni s maximální pečlivostí a důrazem na výrazovou různorodost. Díky tomu si návštěvníci mohou udělat bližší představu o vývoji této komické postavy a povšimnout si její rozmanitosti, která je  patrná nejen na kostýmech, velikosti a výrazu tváře, ale také na použitých materiálech.

### Mandolínový festival

*Zámecký skleník Boskovice, Kafe za rohem, Zámek Boskovice, 7.–9. dubna*

Význam boskovického mandolinisty [Martina Krajíčka](http://www.ohlasy.info/clanky/2016/04/rozhovor-krajicek.html) už nějakou dobu přesahuje hranice našeho regionu, a to především díky tomu, že svůj nástroj představuje i v jiných žánrových polohách, než je obvyklé. A právě jeho zásluhou se v Boskovicích koná [Mandolínový festival](http://www.ohlasy.info/clanky/2017/03/mandolinovy-festival.html), skládající se nejen z koncertů ve skleníku a na zámku, ale také z bohatého doprovodného programu v podobě workshopů, jam sessions nebo hudebních vystoupení v Kafe za rohem. 

### Michal Wróblewski Ensemble

*Sál ZUŠ Letovice, 19:00*

Zajímavý jazzový koncert se koná 7. dubna v sále Základní umělecké školy v Letovicích, vystoupí zde norsko-česko-japonský orchestr Michal Wróblewski Ensemble. Těleso, které je složené z předních hudebníků mladé generace v Norsku, používá různé interpretační i improvizační techniky, pravidla a symboly, kterými mění hudbu v reálném čase. Kompozičně se zde mísí vlivy americké jazzové avantgardy i evropské klasické hudby 20. století.

### Exhibice SLAM Poetry

*Hudební klub Sklepy, 7. dubna 20:00*

Pojem slam poetry vznikl v druhé polovině 80. let ve Spojených státech amerických. Jedná se o specifický druh stand-up vystoupení, založeného především na charakteristickém stylu přednesu vlastního básnického textu, s cílem co nejvíce zaujmout publikum. Exhibice ve slam poetry se koná v Boskovicích patrně vůbec poprvé. Celý večer bude mít podobu dvojkolového soutěžního klání, ve kterém budou soupeřit nejen celostátně známí slameři, ale také odvážlivci z řad boskovické veřejnosti.

### Komiksová přednáška

*Kino Panorama Boskovice, 10. dubna 18:30*

V pondělí 10. dubna navštíví boskovické kino Ondřej Král, komiksový recenzent, publicista, moderátor pořadu Komiksové bubliny a expert na komiksy vydávané americkým komiksovým vydavatelstvím Marvel. Jeho přednáška, která bude předcházet projekci filmu Logan: Wolverine, bude zaměřena především právě na superhrdiny z komiksové stáje Marvel, kam kromě Wolverina patří například Kapitán Amerika, Spider-Man nebo Hulk.

### Recordinace Label Night

*Hudební klub Sklepy, 14. dubna 21:00*

Kdo má zájem o hip-hopovou hudbu, která stojí trošku mimo hlavní proudy tuzemské produkce, pro toho bude správnou volbou Recordinace Label Night na Sklepech. Patrně nejznámějším členem minilabelu a zároveň hip-hopové formace Recordinace je MC Scissal, známý především z legendární brněnské crew Naše věc, která na naší scéně působila v letech 1997–2006. Z tohoto labelu se na Sklepech dále představí MC AzB a DJ Mirror, program doplní DJs NTKZ, Rubenz a Luigi Pucatto.

### Bassment #10

*Hudební klub Sklepy, 15. dubna 21:00*

Se zakládajícími členy promotérské a DJské skupiny Mindicted Crew jsme [nedávno přinesli rozhovor](http://www.ohlasy.info/clanky/2017/01/rozhovor-mindicted.html). V současné době ji tvoří sedm členů, kteří kromě větších akcí typu Neurology v blanenském klubu Bass nezapomínají ani na místo svého vzniku a již podesáté pořádají akci s názvem Bassment. Hlavní hvězdou bude tentokrát DJ Suki, který si zahrál po boku takových drum’n’bassových hvězd, jako jsou Roni Size nebo Ed Rush, jako promotér se podílí například na festivalech Reggae Meeting nebo Let It Roll. O zbytek večera se postarají členové blanenské Basstronic Control Crew a samozřejmě zástupci domácích Mindicted.

### Koncert k inauguraci nového klavíru

*Evangelický kostel Boskovice, 20. dubna 19:00*

V evangelickém kostele nás čeká slavnostní uvedení nového koncertního piana, na které se vybraly peníze během adventních koncertů v minulém roce. Piano má sloužit jak evangelickému sboru, tak boskovické veřejnosti při koncertech a festivalech. Inaugurační koncert proběhne ve čtvrtek 20. dubna v 19 hodin. Na úvod zazpívá pěvecký sbor Nota, vlastní program koncertu obstarají pianisté [Kristýna Znamenáčková](http://www.ohlasy.info/clanky/2015/12/rozhovor-znamenackova.html) a Jiří Hrubý.

### Viento Marero Duo

*Synagoga Boskovice, 23. dubna 17:00*

V neděli 23. dubna se v boskovické synagoze představí manželé Mecovi, společně vystupující pod názvem Viento Marero Duo. Oba jsou absolventy Vysoké školy múzických umění v Bratislavě, hrají spolu od roku 2009 a od roku 2013 každoročně nahrávají CD, kromě klasické a soudobé vážné hudby se věnují například i jazzu. V podání kytary a flétny zazní skladby od baroka přes romantismus až k hudbě 20. století.
