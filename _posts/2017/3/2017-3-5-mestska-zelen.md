---
title: Zeleň je jedna z hlavních vizitek města
perex: Zeleň v sídlech a celková upravenost prostředí působí prvním dojmem na každého návštěvníka a dlouhodobě na každého obyvatele. Utváříme své prostředí a ono pak ovlivňuje nás.
cover-photo: https://i.ohlasy.info/XvDDBol.jpg
author: Martina Lukešová
category: názory a komentáře
tags: zeleň
---

*Zeleň v sídlech a celková upravenost prostředí působí prvním dojmem na každého návštěvníka a dlouhodobě na každého obyvatele. Utváříme své prostředí a ono pak ovlivňuje nás. Je to vzájemné a vždy se v budoucnu projeví vcítění a odbornost těch, kteří navrhují nové výsadby a stejně tak těch, kteří se o ně starají.*

{% photo src="https://i.ohlasy.info/XvDDBol.jpg" author="Tomáš Znamenáček" %}

Zeleň ve městě má mnoho důležitých funkcí pro obyvatele i pro ochranu přírody a krajiny. Mezi nejdůležitějšími je nutné jmenovat vytváření příjemného klimatu pro bydlení, odpočinek a hygienu prostředí, protože zeleň včetně travnatých ploch zadržuje prach a hluk z ulice. Snižuje teplotu v letních měsících, kdy je město přehříváno. Zeleň zachycuje vodu a zabraňuje záplavám a sesuvům půdy hlavně ve svažitých terénech. Zahradní architektura neodmyslitelně patří k naším stavbám a navíc tvoří jedinečný dojem a podporuje pocit sounáležitosti, klidu a pohody.

Mnohdy si ale neuvědomujeme, že údržba veřejné zeleně je velice náročná a odborná práce. Nejde o to jen rostliny vysadit a slavnostně se u nich vyfotit. S výsadbou přichází dlouholetá péče a u některých případů je to práce počítaná na stovky let. Navíc není výsadba dřevin, zvláště některých okrasných druhů, levnou záležitostí. Náklady na celkovou výsadbu vzrostlejšího parkového stromu, který se běžně vysazuje do městské zeleně, se pohybují od pěti do deseti tisíc. A následná péče, do které musíme počítat závlahu, pravidelný řez, údržbu opor a odstranění podrostů, dále pak vazby v korunách a další speciální údržby, dosahuje každoročně nemalých částek. Navíc je opravdu velice důležité, aby se tato práce dělala kvalitně. Například při neodborné práci s křovinořezem lze strunou totálně zničit kmeny stromů, jako se to například stalo na Hybešově ulici, kde je následkem toho zhruba třetina štědřencového stromořadí odkázána k velice krátkému životu:

{% photo src="https://i.ohlasy.info/dCVMI6t.jpg" author="Tomáš Trumpeš" %}

Jsme zodpovědní za výsadby, údržby i zánik dřevin, o kterých už malé děti vědí, že jsou pro náš život hodně důležité. Jejich vliv a význam zatím neumíme dobře spočítat ani přesně pojmenovat. A nemyslím tím záchranu každého keříku za každou cenu. Myslím smysluplné hospodaření a investice do budoucnosti. V zeleni jsou to investice, které nemají okamžitý efekt. V ochraně přírody a krajiny se návratnost počítá na generace, nikoli na volební období. 

Tím, že je veřejná zeleň určená pro velkou skupinu obyvatel s různými nároky a požadavky, se tato práce ještě více komplikuje. Neměli bychom však zapomínat, že zeleň je zároveň vizitkou každého města. A proto by do zeleně mělo být investováno adekvátní množství financí a to včetně kvalifikované práce na údržbách.

V posledních deseti letech se však v Boskovicích děje opak. I přes obecné zvyšování cen energií a materiálů se do zeleně investuje méně – viz následující graf ([zdrojová data](https://docs.google.com/spreadsheets/d/1Tm5bKXWiENvHNEQEZYAKfcZ3ZxQk0ZMEjmtcZWojxPQ/edit?usp=sharing); výkyv v roce 2010 způsobila získaná dotace).

{% photo src="https://i.ohlasy.info/cIGVcer.png" author="Tomáš Znamenáček" %}

Z mého pohledu a zkušeností se docela divím, že je ještě vůbec možné za těchto podmínek údržbu zeleně vykonávat, když víme, že to dělá soukromá firma a ne dobročinná organizace. Aktuálně je to firma AB Facility z Prahy, která před čtyřmi roky vyhrála výběrové řízení, a to na základně nejnižší nabídky. Letos bychom tedy měli sledovat, jestli tato firma svůj post ve výběrovém řízení obhájí. Z osobního pozorování vidím, že jim nelze upřít snahu, a to hlavně díky zkušené vedoucí, která dříve pracovala pro firmu Šmelcovna a dobře zná místní podmínky. Čemu se ale divím hodně, je, že se ještě najdou lidé, kteří jsou ochotní za takových podmínek pracovat, a obdivuji, že vykonávají ještě docela slušnou práci. Troufám si tvrdit, že to nepůjde věčně. 

Pravdou je, že se město hodně snaží získávat finance do zeleně z dotací, ze kterých se zrealizovala celá řada potřebných a pěkných výsadeb i údržeb letitých dřevin. Ale opět se vracíme k dlouhodobé a kvalitní údržbě, na kterou je v rozpočtu žalostně málo. Je potom pravděpodobné, že budeme i v budoucnu řešit problémy vzniklé v dnešní době, protože bylo něco zanedbáno nebo na to prostě nebylo dost peněz. 

Prostředí Boskovic je velice rozmanité, což dodává městu jistou krásu, která však něco stojí. Podle mě se tato krása nedá svěřit nejnižší nabídce ve výběrovém řízení. Je to, jako kdybyste nechali pečovat o vaši krásnou zahrádku, do které i vaši předkové investovali mnoho láskyplné práce, někoho, kdo slibuje velkou slevu a ani se nepodívá, kolik máte plochy trávníku, jak velké a staré máte stromy a jestli není třeba obnovit živý plot. 

Protože zeleň je živoucí organismus ovlivňovaný počasím, je potřebné věnovat jí mnohem více pozornosti. Nejsou to jen stromy, které nás upoutají svou krásou a velikostí, ale jsou to také pěkně upravené trávníky, kam bychom se třeba mohli posadit. Jsou to květinové záhony, barevně kvetoucí keře. Důležitá je promyšlená skladba rostlin k silnicím. Zvláštní péče se má věnovat zeleni na dětských hřištích, v parcích a významných místech. A pokud se naše město tváří jako „zdravé“ a vyzývá k rekreaci a turistice, chce to něco víc, než jen balancovat na hraně udržitelnosti. Chce to kreativitu, důmyslnost a detailní práci, která kouzlo daného místa podtrhuje. 

A není to jen věc vedení města. My všichni obyvatelé své prostředí využíváme. Je tedy i na nás, jak se k němu budeme chovat. Proto jsem velice ráda, že se ještě najdou lidé, které zajímá, co roste kolem jejich domů a ulic a jaký mají výhled z okna či práce. A ještě více mě těší, že jsou lidé, kteří o tom přemýšlí a pak jdou a něco změní. Posečou trávník, který není jejich, nebo vysadí ovocné stromy místo smrků v předzahrádce. 

Ocitáme se v době, kdy už bychom měli přestat někoho vinit z minulých chyb a stále si na něco stěžovat, ale měli bychom se sami zapojit do komunikace a do práce na zlepšení našeho života. 
