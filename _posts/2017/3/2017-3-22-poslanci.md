---
title: Do sněmovních voleb se chystají i boskovická starostka a místostarostka
cover-photo: http://i.ohlasy.info/ArgzbKsl.jpg
perex: Politické strany v těchto dnech postupně připravují kandidátní listiny do sněmovních voleb. A své nominanty na ně chtějí dostat také stranické buňky z Blanenska a Boskovicka.
author: Marek Osouch
category: zpravodajství
tags: politika
---

*Politické strany v těchto dnech postupně připravují kandidátní listiny do sněmovních voleb. A své nominanty na ně chtějí dostat také stranické buňky z Blanenska a Boskovicka. Jako jednička za okresní organizaci ČSSD je nominovaná boskovická starostka Hana Nedomová, páté místo přímo na lidovecké krajské kandidátce má zase místostarostka Boskovic Dagmar Hamalová.*

### ČSSD

Zatímco při loňském sestavování kandidátky do krajských voleb byla boskovická starostka na okrese nominovaná až jako čtvrtá z pěti a nakonec byla na 51. místě krajské kandidátky, letos ji okresní organizace vysílá na kandidátku do sněmovny jako tu, kterou chtějí dostat co nejvýše a nejlépe na volitelné místo. Při minulých sněmovních volbách byl jedničkou za okres tehdejší starosta Blanska Lubomír Toufar. Na kandidátce obdržel šesté místo a dokázal se z něj do sněmovny probojovat. Do obhajoby už ale nejde. „Chci přenechat místo mladším. V květnu dosáhnu důchodového věku,“ vysvětlil současný poslanec.

Pro starostku Boskovic Hanu Nedomovou je už samotná nominace velká výzva. „Pokud budu moci pracovat ve sněmovně, bude to pro mě významné. Zatím je vše ale ještě předčasné,“ sděluje jen opatrně. Sama se chce navíc řídit i podle Lubomíra Toufara. V případě úspěchu by tak stejně jako on nekumulovala funkci starostky a poslankyně. „Podle mě je to nezvládnutelné,“ dodala. Lubomír Toufar se v prosinci 2013, tedy pár měsíců po sněmovních volbách a rok před komunálními, vzdal křesla starosty a přenechal je stranickému kolegovi Ivo Polákovi. Ten je dokázal obhájit i ve volbách v roce 2014, navíc loni na podzim chtěl prorazit do vyšší politiky, když neúspěšně bojoval o senátorský mandát. Do sněmovny se ale už nežene, a tak ani není mezi nominovanými. Naopak mezi nimi je blanenský zastupitel Jiří Charvát, letovická zastupitelka Daniela Ottová nebo starosta Ostrova u Macochy Ondřej Hudec. Celkový lídr kandidátky za jihomoravský volební obvod je jasný – premiér Bohuslav Sobotka. 

### KSČM

Jisté pozice na kandidátce už mají na rozdíl od sociální demokratů komunisti. Lídrem je současný poslanec Ivo Pojezný, předseda blanenské organizace Emil Pernica figuruje na pátém místě. Ani to mu ale nemusí stačit. V minulých volbách se totiž z jižní Moravy dostali do sněmovny pouze čtyři kandidáti, předtím dokonce jen tři. Další nominování, kterými jsou Natálie Novotná z Blanska, Jaroslava Konůpková z Letovic nebo Radek Boháček ze Křtin, obsadili místa až ve druhé a třetí desítce. Je tak velmi nepravděpodobné, že by ve sněmovně usedli. Jak je také zřejmé, za komunisty už nebude znovu kandidovat stálice za blanenský okres mezi komunistickými poslanci, Zuzka Bebarová-Rujbrová. Stejně jako Lubomír Toufar už nekandiduje kvůli vysokému věku.

### KDU-ČSL

Páté místo jako Emil Pernica u KSČM získala na kandidátce KDU-ČSL boskovická místostarostka Dagmar Hamalová. Lidovci, které na jižní Moravě povede předseda poslaneckého klubu Jiří Mihola, se však téměř na sto procent ve volbách spojí do koalice s hnutím Starostů a nezávislých (STAN). To boskovickou místostarostku posune sice na nižší příčky, ale povinnost splnit vyšší vstupní kvórum pro koalice, které činí deset procent, může nakonec Hamalovou do sněmovny i tak vynést. Podobně jako starostka by si ale případně chtěla ponechat jen jednu funkci. „Zatím je to předčasné a vůbec jsem nad tím nepřemýšlela. Předpokládám, že bych dvě funkce nekumulovala,“ prohlásila místostarostka. Není tak vůbec vyloučené, že už na konci letošního roku budou hledat Boskovice nového starostu i místostarostu.

### ANO 2011

Hnutí ANO zatím nemá svého krajského lídra jako předchozí zmíněné strany, postupně ale jednotlivé okresy posílají své nominace na další lidi na kandidátce. Do první desítky chce blanenská organizace dostat dva blanenské zastupitele Lenku Dražilovou a Pavla Matušku. U dalších včetně předsedy boskovického ANO Lukáše Holíka pozici neurčili. „Velice si vážím samotné nominace, kterou osobně beru jako podporu. Práce v Boskovicích, která je pro mě hlavní prioritou, je však více než dost,“ vyjádřil se. Do boje tak jde spíš čestně.

### TOP 09

Podobně postupovala i TOP 09, pro niž je za okres nejdůležitějším kandidátem letovický zastupitel Petr Novotný. Ten tak uspěl před dalším z nominovaných a předsedou blanenské organizace TOP 09 Petrem Ducháčkem, který je starostou v Drnovicích. „Roli nejspíš sehrálo to, že jsem v krajských volbách získal více hlasů než pan Ducháček,“ vysvětlil Petr Novotný, který na konečné kandidátce do dolní komory parlamentu obsadil dvanácté místo. Lídrem TOP 09 na jižní Moravě ve sněmovních volbách bude přednosta radiologické kliniky v brněnské fakultní nemocnici Vlastimil Válek. 

### ODS

Poslední stranou, která má své buňky i na Blanensku a Boskovicku a má jasno o kandidátech, jsou občanští demokraté. I ti už mají za sebou kolečko okresních nominací. Z nich jako jednička vyšel Libor Hoppe z Lipůvky, další jsou už opět bez pořadí. Mezi nimi je třeba boskovický zastupitel Miroslav Klíma nebo zastupitelka Blanska Jana Novotná. Naopak bývalý boskovický starosta Jaroslav Dohnálek kandidovat nebude. „Ani jsem se o nominaci do těchto voleb neucházel,“ doplnil. Současnému premiérovi se jako lídr v Jihomoravském kraji postaví přímo předseda ODS Petr Fiala. Občanští demokraté ale nejdou do podzimního boje o sněmovní křesla sami. Část míst na kandidátce obsadí také nominanti Strany soukromníků. Nebudou ale tvořit koalici, takže pro ně platí stále pětiprocentní hranice pro vstup do dolní komory parlamentu.

Termín voleb je zatím neznámý, musí ho totiž vyhlásit prezident, což se zatím nestalo. Jasné je, že se musí volby konat dříve než minulé, tedy dříve, než uplyne funkční období sněmovny. Před čtyřmi roky byly volby 25. a 26. října, v letošním roce tak volby nejspíš budou 20. a 21. října.
