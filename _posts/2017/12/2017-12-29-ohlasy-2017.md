---
title: Ohlasy roku 2017 pohledem čtenářského zájmu
perex: Připomenutí nejdůležitějších událostí a zajímavostí končícího roku pohledem do statistik čtenosti našeho webu.
cover-photo: https://i.imgur.com/RicxquWl.jpg
author: Tomáš Trumpeš
category: zpravodajství
---

*Končící rok 2017 lze hodnotit z mnoha různých pohledů. Nejdůležitější události a zajímavosti dění na Boskovicku si můžeme připomenout také pohledem do statistik čtenosti našeho webu. Takže co vás čtenáře v roce 2017 nejvíc zajímalo?*

<img src="https://i.imgur.com/RicxquW.jpg" alt="Oprava hlediště letního kina" class="img-responsive img-popup" data-author="Tomáš Trumpeš">

Tentokrát se mezi našimi články nezrodil tak výjimečný fenomén, jako byl v roce 2016 [rozhovor s Karlem Dvořáčkem o jeho cestě do Santiaga de Compostela](http://www.ohlasy.info/clanky/2016/10/rozhovor-dvoracek.html). Nutno ovšem dodat, že tento rozhovor ani letos nezapadl a vytrvale sbíral další a další čtenáře prakticky v průběhu celého roku. Takže i v konkurenci čerstvých letošních článků si po loňském vítězství vydobyl celkové čtvrté místo. Cesta pana Karla do Santiaga je evidentně něčím víc než událostí jedné sezóny.

Zajímavé je také to, že letošním textům tolik nedominovaly rozhovory. Hlavní témata roku bychom podle vašeho zájmu mohli vyjmenovat takto: doprava, knihovna, letní kino, konec Sklepů a audit nemocnice. K tomu přibývají dvě obecnější rozhovorová témata: péče o psychické zdraví a výchova dětí v lesních školkách. A kdybychom mezi tématy nehledali jen vítěze na základě jednorázového úspěchu konkrétního článku, museli bychom přidat sportovní halu, která poctivě sbírala body v různých textech během celého roku.

### Prvních deset

Pořadí nejčtenějších textů vévodí možná překvapivě zpravodajský text o změnách v železniční dopravě na trase Brno–Praha, což se samozřejmě dotkne také cestujících z Boskovic a okolí. I dále je v první desítce převaha zpravodajských textů, mezi něž se dostaly rozhovory s psycholožkou Veronikou Novotnou a s jednou ze zakladatelek lesní mateřské školky v Kunštátě Zorou Javorskou. Z politických rozhovorů vás zaujal nejvíce ten s opozičním zastupitelem Pavlem Vlachem z TOP 09.

Možná překvapivě vysoko je také komentářový text o letním kině. Vztah našich čtenářů k areálu je evidentně velmi silný. A uspěl také komentář o knihovně, potažmo o přístupu k moderní architektuře v Boskovicích. Rovněž vás zaujalo naše vysvětlení, proč jsme se obrátili na soud kvůli rozhodnutí, jestli nemocnice musí, či nemusí zveřejnit audit svého hospodaření.

Žebříček deseti nejčtenějších článků publikovaných v roce 2017vypadá takto:

1. [Článek o navýšení počtu spojů RegioJetu](http://www.ohlasy.info/clanky/2017/10/regiojet.html)  
2. [Článek o umístění knihovny v ZZN a návrhu architekta Fránka](http://www.ohlasy.info/clanky/2017/03/knihovna-zzn.html)  
3. [Komentář o slibně se vyvíjející rekonstrukci letního kina](http://www.ohlasy.info/clanky/2017/05/letnak-zije.html)  
4. [Rozhovor s psycholožkou Veronikou Novotnou](http://www.ohlasy.info/clanky/2017/03/rozhovor-novotna.html)  
5. [Článek o upraveném parkovacím stání před domem radního Kolínského](http://www.ohlasy.info/clanky/2017/06/kolinsky-parkovani.html)  
6. [Rozhovor se Zorou Javorskou z lesní školky Jelínek](http://www.ohlasy.info/clanky/2017/06/rozhovor-javorska.html)  
7. [Článek o konci hudebního klubu Sklepy](http://www.ohlasy.info/clanky/2017/07/konec-sklepu.html)  
8. [Vysvětlující komentář o žalobě na nemocnici kvůli zveřejnění auditu](http://www.ohlasy.info/clanky/2017/08/nemocnice-soud.html)  
9. [Rozhovor s opozičním zastupitelem Pavlem Vlachem](http://www.ohlasy.info/clanky/2017/04/rozhovor-vlach.html)  
10. [Komentář o návrhu knihovny a moderní architektuře](http://www.ohlasy.info/clanky/2017/04/knihovna-komentar.html)  

Zajímavá a možná trochu nečekaná témata se objevují i ve druhé desítce článků: analýza kulturních akcí ve městě, plány majitele s budovou panského dvora, rozhovor se stolařem Pavlem Málkem, příběh rodiny Löw-Beerů, plán výstavby v Boskovicích, neoprávněné vyhození Tomáše Julínka z nemocnice, zamyšlení Petra Michálka o židovské čtvrti, slam poetry, hodnocení trailů ve Sportparku a Dvořáčkův mlýn.
Kromě celkového pořadí je také zajímavé podívat se na to, co vás zajímalo postupně během roku, jak šly jednotlivé měsíce.

### Leden

V lednu dosáhl největšího zájmu text odhalující [aktivitu boskovických zastupitelů](http://www.ohlasy.info/clanky/2017/01/aktivita-zastupitelu.html) – kdo byl nejhlasitější a kdo naopak neviditelný? Dále pozornost přitáhl článek o [realitním boomu](http://www.ohlasy.info/clanky/2017/01/realitni-boom.html) v Boskovicích, který představil poměrně mohutné plány na výstavbu nových domů. 
Zaujaly rovněž dva rozhovory: s ředitelem základní školy [Vladimírem Ochmanským](http://www.ohlasy.info/clanky/2017/01/rozhovor-ochmansky.html) především o jeho pohledu na plánovanou výstavbu Centra polytechnické výchovy a vzdělávání v jámě po stavbě sportovní haly na Slovákově ulici a představení nového šéfa boskovické KDU-ČSL [Michala Knödla](http://www.ohlasy.info/clanky/2017/01/rozhovor-knodl.html).

### Únor

Z únorových témat vynikl [plán na revitalizaci nemocnice](http://www.ohlasy.info/clanky/2017/02/revitalizace-nemocnice.html), a to konkrétně na kompletní rekonstrukci chodeb a čekáren. I druhé téma se týkalo nemocnice a představilo [ekonomického analytika](http://www.ohlasy.info/clanky/2017/02/ekonomicky-namestek.html), který usedl v kanceláři po Tomáši Julínkovi.

Zájem byl i o rozhovor, ve kterém jsme představili nového ředitele boskovického muzea [Romana Malacha](http://www.ohlasy.info/clanky/2017/02/rozhovor-malach.html).

### Březen

Z březnových textů výrazně uspěly hned dva. Ten první informoval o rozhodnutí vedení města umístit [novou knihovnu do objektu bývalého ZZN](http://www.ohlasy.info/clanky/2017/03/knihovna-zzn.html) na ulici Kapitána Jaroše. Článek zároveň popsal studie, které na tuto budovu vznikly – dvě studentské práce z liberecké fakulty architektury a především návrh Zdeňka Fránka, který jej městu věnoval. Kromě čtenářského zájmu jsme k tomuto tématu zaznamenali i poměrně velkou komentářovou aktivitu na sociálních sítí. 

Druhým úspěšným textem byl rozhovor s [psycholožkou Veronikou Novotnou](http://www.ohlasy.info/clanky/2017/03/rozhovor-novotna.html). Radost nám udělal také značný zájem o jeden ze seriálových textů – konkrétně o jeden z Příběhů z ghetta Heleny Janíkové, která zpracovala [osudy rodiny Löw-Beerů](http://www.ohlasy.info/clanky/2017/03/low-beerove.html).

### Duben

V dubnu nejvíce rezonovaly názory a postřehy opozičního zastupitele, bývalého tajemníka a dnešního ředitele VOŠ ekonomické a zdravotnické  a SŠ [Pavla Vlacha](http://www.ohlasy.info/clanky/2017/04/rozhovor-vlach.html). Zájem pokračoval o téma návrhu na novou knihovnu – čtenost i diskusní aktivitu přitáhl tentokrát komentář Tomáše Znamenáčka [Nová knihovna se nám nemusí líbit](http://www.ohlasy.info/clanky/2017/04/knihovna-komentar.html).

A značnou pozornost vyvolala i špinavá poezie neboli slam poetry, kterou do Boskovic přivedla [Kamila Hrnčířová](http://www.ohlasy.info/clanky/2017/04/slam-kamila.html). Přitáhla zájem nejen návštěvníků v zaplněném klubu Sklepy, ale i našich čtenářů.

### Květen

Pozitivní komentář [o rekonstrukci letního kina](http://www.ohlasy.info/clanky/2017/05/letnak-zije.html) v květnu tak trochu vyvrátil předsudky o tom, že táhnou jen negativně laděné novinářské texty. Objevilo se také nové téma v souvislosti se sportovní halou, a zaujalo hned nadvakrát: nejprve článek, které představoval [nový návrh na výstavbu haly na místě dnešních tělocvičen u ZŠ na Sušilově ulici](http://www.ohlasy.info/clanky/2017/05/hala-susilova.html), a druhý text, který přinesl [reakce na tento návrh](http://www.ohlasy.info/clanky/2017/05/hala-reakce.html). 

Zaujala také situace v hnutí ANO – jednak v tom boskovickém, totiž u [radního Pavla Schwarzera](http://www.ohlasy.info/clanky/2017/05/radni-schwarzer.html), který se delší dobu neúčastnil jednání městské rady, a také odezva toho celostátního a [zamyšlení nad jeho dopadem na místní politiku](http://www.ohlasy.info/clanky/2017/05/krize-ano.html).

### Červen

Červnovými statistikami zacloumalo [opravené parkovací stání před domem boskovického radního za ČSSD Milana Kolínského](http://www.ohlasy.info/clanky/2017/05/krize-ano.html). Kromě toho silně zaujal i rozhovor se [Zorou Javorskou](http://www.ohlasy.info/clanky/2017/06/rozhovor-javorska.html) z kunštátské lesní školky Jelínek. Lesní školky získaly od státu možnost vstoupit do oficiálního vzdělávacího systému pro předškoláky, a proto nás zajímalo, v čem změna spočívá, co pro ně bude znamenat a jak vlastně lesní školky fungují a jaký mají pro děti přínos.

### Červenec

Festival Boskovice je nejen ústřední akcí boskovického kulturního roku, ale samozřejmě i předmětem čtenářského zájmu. Letos se i na Ohlasech podařilo pozornost zaostřit především na židovskou čtvrť, které je festival věnován, a to konkrétně Petru Michálkovi ve vzpomínkově laděném textu [Celé „židy“ jsou jedním velkým Stolpersteinem – Kamenem zmizelých](http://www.ohlasy.info/clanky/2017/07/zidy.html).

Značného čtenářského zájmu se dostalo i další informaci z místního kulturního světa – provozovatelka hudebního klubu Sklepy Lenka Pětová oznámila, že [Sklepy končí](http://www.ohlasy.info/clanky/2017/07/konec-sklepu.html). kromě toho jste v červenci s chutí četli rozhovor se stolařem [Pavlem Málkem](http://www.ohlasy.info/clanky/2017/07/rozhovor-malek.html), kterému dřevotříska nesmí přes práh domu.

### Srpen

Hlavní srpnové téma jsme si vyrobili tak trochu sami. Ohlasy se rozhodly nespokojit se s tím, že nemocnice nechce zveřejnit výsledky auditu finančního hospodaření. Tomáš Znamenáček podal podle zákona č. 106/1999 Sb. o svobodném přístupu k informacím žádost o výsledky auditu, a když nemocnice odmítla a zamítla i odvolání, svěřil věc do rukou soudu. [Vysvětlení](http://www.ohlasy.info/clanky/2017/08/nemocnice-soud.html) tohoto postupu se stalo nejčtenějším tématem srpna.

Ve druhém prázdninovém měsíci zaujal také článek mapující [počet kulturních akcí a jejich pořadatele v Boskovicích](http://www.ohlasy.info/clanky/2017/08/kultura-cisla.html). A další téma se týkalo také nemocnice – soud rozhodl, že Tomáš Julínek odtud byl vyhozen neprávem.

### Září

Nejpřitažlivějším tématem měsíce září se stal [Dvořáčkův mlýn v Červené zahradě](http://www.ohlasy.info/clanky/2017/09/dvorackuv-mlyn.html) a úvahy o tom, že by měl být zbourán. Hned v závěsu je reportáž ze zářijového zastupitelstva, které nakonec o demolici mlýna nerozhodlo.

V září zaujal také rozhovor s [Pavlem Kratochvilem](http://www.ohlasy.info/clanky/2017/09/rozhovor-kratochvil.html), ředitelem letovické obecně prospěšné společnosti ELIM, se kterým jsme hodnotili rok fungování volnočasového klubu v boskovickém Majáku.

### Říjen

V říjnu jsme publikovali zmíněný nejúspěšnější článek roku – text [o zastávkách RegioJetu](http://www.ohlasy.info/clanky/2017/10/regiojet.html). Dále vás zajímalo, že nemocnice zůstane v rukou města, protože [kraj o ni neprojevil zájem](http://www.ohlasy.info/clanky/2017/10/nemocnice-zustane.html). A úspěch měly také dvě ankety s boskovickými politiky: poprvé jsme se ptali, jestli [radní cítí zodpovědnost za prohraný soud s Tomášem Julínkem](http://www.ohlasy.info/clanky/2017/10/nemocnice-zustane.html), podruhé nás zajímalo, [jak zastupitelé hodnotí uplynulé tři čtvrtiny volebního období](http://www.ohlasy.info/clanky/2017/10/anketa-zastupitele.html). 

### Listopad

Zprávou měsíce listopadu bylo, že [Boskovice získají dotaci na stavbu Centra polytechnické výchovy a vzdělávání](http://www.ohlasy.info/clanky/2017/11/cpv-bude.html) u školy na Slovákově ulici. Zaujal také rozhovor s místostarostou [Petrem Malachem](http://www.ohlasy.info/clanky/2017/11/rozhovor-malach.html) o umístění sportovní haly. A úspěch mělo jako obvykle i dopraví téma – tentokrát změny v jízdním řádu [autobusů ve směru na Olomouc](http://www.ohlasy.info/clanky/2017/11/bus-olomouc.html).

### Prosinec

Prosinec teprve končí, ale z dosavadních dat poměrně jasně vyplývá, že nejvíce pozornosti přitáhl [zájem firmy Agel miliardáře Chrenka o boskovickou nemocnici](http://www.ohlasy.info/clanky/2017/12/nemocnice-agel.html). Zaujal vás i rozhovor se zastupitelem za Sportovce [Radkem Mazáčem](http://www.ohlasy.info/clanky/2017/12/rozhovor-mazac.html), který jsme pořídili bezprostředně po zastupitelstvu.

Hodně jste četli také naše [vysvětlení komplikovaných vztahů Ohlasů a části boskovické ČSSD](http://www.ohlasy.info/clanky/2017/12/editorial.html), která nás obvinila z nepoctivé novinářské práce. Také proto není ve výčtu letošních nejčtenějších textů rozhovor se starostkou Hanou Nedomovou, která nám rozhovor delší dobu odmítá poskytnout. Rozhovor s první ženou radnice by se ve statistikách čtenosti nepochybně objevil a nejen proto o něj budeme usilovat i nadále. Snad tedy v roce 2018.
