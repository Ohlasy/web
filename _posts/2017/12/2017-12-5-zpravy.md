---
title: Zpravodajský přehled za listopad
cover-photo: http://i.ohlasy.info/pW5wlLSl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v listopadu na Boskovicku událo.*

{% photo src="http://i.ohlasy.info/pW5wlLS.jpg" caption="Tisková konference Miloše Zemana v Boskovicích" author="Tomáš Trumpeš" %}

Jižní Moravu navštívil na konci listopadu a začátku prosince prezident Miloš Zeman. Setkání s občany uspořádal v našem regionu v Letovicích, v Boskovicích pouze poobědval a měl zde tiskovou konferenci. Místní veřejnost ani představitele města k setkání nevyzval.

Boskovice obdrží [dotaci na stavbu Centra polytechnické výchovy a vzdělávání](http://www.ohlasy.info/clanky/2017/11/cpv-bude.html) z takzvaných evropských peněz, a to v plné požadované výši přibližně 62 milionů korun. Celkem má stavba stát 72,5 milionu. Zdá se, že problém s dírou po nedokončené stavbě sportovní haly u základní školy na Slovákově ulici je vyřešen.

Kauza vyhazovu Tomáše Julínka z boskovické nemocnice neskončila pravomocným rozsudkem o neplatné výpovědi. Exministr zdravotnictví za ODS chce po nemocnici za dobu dvou let od vyhazovu do rozsudku ušlou mzdu. Původně to vypadalo, že nemocnice se s exnáměstkem dokáže vyrovnat formou dohody, po doporučení městské rady ale [věc skončí znovu u soudu](http://www.ohlasy.info/clanky/2017/11/julinek-soud.html).

Město představilo [návrh rozpočtu na rok 2018](http://www.ohlasy.info/clanky/2017/11/rozpocet.html). Naplánován byl schodek přes 50 milionů korun.

V sokolovně proběhla kompletní [oprava podlahy ve velkém sále a v přísálí](https://www.facebook.com/mestoboskovice/posts/1525456634203628). Sál se také dočkal nové výmalby. V prosinci se zde budou konat první akce, kompletní rekonstrukce kulturního stánku proběhne nejdříve za několik let.

I Boskovicemi se prohnal orkán Herwart. Největší škody napáchal na střeše zámeckého skleníku, kde proběhla provizorní oprava. Úplná rekonstrukce je naplánována na příští rok.

Vedení města oznámilo, že nakonec [neuvažuje o zprůjezdnění spodní části ulice Štefánikovy](http://www.ohlasy.info/clanky/2017/11/zpravy-z-radnice.html) v napojení na ulici Nádražní. Ulice by se zde měla opravit, ale sloužit pouze pro pěší.

Prosincové zastupitelstvo bude rozhodovat o umístění sportovní haly. [Jednání o odkupu jízdárny se významně neposunula](http://www.ohlasy.info/clanky/2017/11/hala-susilova.html), zdá se proto, že varianta v této lokalitě nemá mnoho šancí na úspěch. Radní ovšem zastupitelům nakonec žádné konkrétní doporučení nedali.

Senioři nad 70 let budou moci od příštího roku cestovat [hromadnou dopravou po Boskovicích zdarma](http://www.ohlasy.info/clanky/2017/11/z-radnice.html). Pokud si koupí roční jízdenku IDS, radnice jim ji v plné výši proplatí.

Město spustilo novou podobu svých [webových stránek](http://boskovice.cz/).

Návrhem smíru se boskovická nemocnice pokusila vyřešit [soudní žalobu](http://www.ohlasy.info/clanky/2017/08/nemocnice-soud.html), kterou na ni za Ohlasy podal redaktor Tomáš Znamenáček kvůli neposkytnutí výsledku auditu hospodaření. Nemocnice trvá na tom, že není veřejnou institucí a nemusí se tedy občanům odpovídat ze svého hospodaření, ale nabízí, že výsledky auditu tentokrát vydá. Navrhovaný smír jsme odmítli – chceme, aby soud rozhodl, zda městská nemocnice je, nebo není veřejnou institucí, a jestli tedy občané mají, nebo nemají nárok na informace o jejím provozu.

Vyšel další stolní kalendář, který srovnává historické a současné fotografie různých míst ve městě.

Až na jedinou výjimku [končí přímé autobusové spojení z Boskovic do Olomouce](http://www.ohlasy.info/clanky/2017/11/bus-olomouc.html).

Od příštího roku si obyvatelé Boskovic a dalších obcí v regionu, které jsou součástí Svazku vodovodů a kanalizací, opět připlatí za vodné a stočné. Ze současných 93,99 korun za kubík se zvýší na 96,81 korun.

V Boskovicích má vyrůst nové workoutové hřiště – tedy venkovní areál pro cvičení a posilování. Nakonec nejspíš nebude v Doubravách u Sportparku, [v anketě](http://boskovice.cz/jak-dopadla-anketa/d-32238) se lidé přiklánějí k jeho umístění ve městě.

[Pamětní desku odhalili v Olešnici](https://blanensky.denik.cz/zpravy_region/pilota-raf-pripomina-v-olesnici-pametni-deska-na-skarvadu-vzpomneli-pratele-20171109.html) válečnému letci Zdeňku Škarvadovi, který by se letos dožil 100 let.

Ve Lhotě Rapotině budou společně s volbou prezidenta v lednu hlasovat i v [místním referendu](http://zrcadlo.net/clanky/Ve-Lhote-Rapotine-bude-referendum-o-kamenolomu-a-o-zeleznici-4535/). Témata mají hned dvě: přesun technologické linky kamenolomu blíže obci a takzvaná Boskovická spojka, která má vést blízko Lhoty.

Ani druhé odvolání nepomohlo boskovickému advokátu Adamu Wilkovi. Ten byl v červenci [uznán vinen v případu podvodu](https://www.novinky.cz/krimi/435193-advokat-mel-objednat-okna-a-fakturu-hodit-na-bileho-kone-opijejiciho-se-vyslouzileho-hornika.html) při rekonstrukci domu v Boskovicích. Byl to už druhý odsuzující rozsudek. Po prvním z prosince loňského roku se Wilk úspěšně odvolal, druhé odvolání ale krajský soud v Brně teď v listopadu zamítl.

U krajského soudu v Brně probíhá také líčení s Jaroslavem Andreskou, který byl jedním z šéfů bývalého provozovatele boskovické solární elektrárny. Je obžalovaný z neoprávněného získání licence od Energetického regulačního úřadu. [Už dříve soud tuto licenci bývalým boskovickým solárníkům zrušil](http://www.ohlasy.info/clanky/2015/05/akam-bez-licence.html).