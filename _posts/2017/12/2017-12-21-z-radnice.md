---
title: "Z radnice: dotace na polytechnické centrum, Fránkova knihovna, nafukovací hala a sportpark"
perex: Novinky z boskovické radnice, které vedené města oznámilo po posledním letošním zasedání městské rady.
cover-photo: http://i.ohlasy.info/H1QPi9Fl.jpg
author: Tomáš Trumpeš
category: zpravodajství
---

*Novinky z boskovické radnice, které vedené města oznámilo po posledním letošním zasedání městské rady. Přinášíme výběr toho nejzajímavějšího se stručnými komentáři vedení města.*

{% photo src="http://i.ohlasy.info/H1QPi9F.jpg" caption="Model nové knihovny od architekta Fránka" author="Tomáš Trumpeš" %}

### Dotace na CPVV

Boskovice už oficiální cestou dostaly potvrzení, že obdrží [dotaci na stavbu Centra polytechnické výchovy a vzdělávání](http://www.ohlasy.info/clanky/2017/11/cpv-bude.html) v jámě po stavbě haly u školy na Slovákově ulici. Dotace je potvrzena v plné výši, město žádalo o přibližně 62 milionů korun, celá stavba má stát 72,5 milionů. Podle starostky Hany Nedomové by se tak neměla měnit ani výše spoluúčasti města, která je naplánovaná na 10,1 milionů korun. Polytechnické centrum se začne stavět v příštím roce.

### Knihovna

Významný pokrok nastal také v přípravách stavby [nové boskovické knihovny](http://www.ohlasy.info/clanky/2017/03/knihovna-zzn.html). Ta má vzniknout přestavbou prodejny Mountfieldu a nábytku Idyla (dříve ZZN) na ulici Kapitána Jaroše. Prosincové zastupitelstvo v rámci rozpočtu schválilo výdaj, na jehož základě vznikne již konkrétní projektová dokumentace. Zadání této dokumentace má proběhnout do konce ledna.

Vedení města na dotaz Ohlasů potvrdilo, že knihovna má vzniknout podle [architektonické studie](http://data.ohlasy.info/2017/knihovna-franek.pdf), kterou městu věnoval renomovaný architekt a boskovický rodák Zdeněk Fránek. Studií na přestavbu ZZN vzniklo několik, výslednému výběru ovšem nepředcházela žádná otevřená diskuse a co je zajímavé, není stvrzen ani žádným konkrétním rozhodnutím. „Není to potřeba,“ odpověděla starostka Hana Nedomová na otázku, jestli výběr návrhu potvrzovala či potvrdí městská rada. 

Projektová dokumentace měla být původně zadána už letos, ale termín se posun právě proto, že se k zadání vyjadřuje ještě autor návrhu Zdeněk Fránek. 

### Nafukovací hala

Na návrh radního Milana Kolínského se městská rada zabývala možností zakoupit nafukovací sportovní halu a umístit ji na hřišti u školy na Sušilově ulici. Tuto možnost radnice prověří do konce ledna. Podnět vzešel z [jednání sportovní komise](http://www.ohlasy.info/clanky/2017/12/sportovni-komise.html) a diskutovalo se o něm také na zastupitelstvu. Vedení města tak reaguje na to, že [na zastupitelstvu neprošla žádná z variant umístění](http://www.ohlasy.info/clanky/2017/12/zastupitelstvo.html) pro stavbu nové haly.

Nafukovací hala by měla splňovat parametry pro florbal i volejbal, odhady její ceny se pohybují v jednotkách milionů korun, okolo milionu by pak nejspíš stál ještě vhodný povrch. Kromě toho by ovšem bylo nutné zajistit také nějaké zázemí pro sportovce. „Prověříme to, protože cítíme, že by nafukovací hala asi měla někde stát,“ shrnul postoj vedení města místostarosta Petr Malach (ČSSD). „Chceme vědět, jestli to tam vejde, jestli to splní parametry, které vzešly ze sportovní komise,“ dodal místostarosta. Florbalisté potřebují hřiště o rozměru 40✕20 metrů, hala by tedy měla mít rozměr 50✕30 metrů; volejbalisté potřebují výšku stropu nejméně 7 metrů. Podle starostky Hany Nedomové bude také důležité prověřit možnost technického napojení na inženýrské sítě a vybudování zázemí pro sportovce. „Od ledna vznikne skupina lidí, která se bude touto věcí zabývat, součástí tohoto kolektivu musí být také základní škola,“ vysvětlila starostka Hana Nedomová další postup. 

### Sportpark

Na poradě vedení města proběhlo vyhodnocení první sezóny [sportparku v Doubravách](http://www.ohlasy.info/clanky/2017/07/anketa-stezky.html). Ten podle odhadů navštívilo 5,5 tisíce lidí. Došlo zde k jednomu vážnějšímu úrazu. Podle místostarostky Dagmar Hamalové (KDU-ČSL) došlo k několika úpravám areálu, které se týkaly reklamací a také podnětů ze strany uživatelů. „Máme i nějaké plány, co by se dalo ještě zlepšit v dalším roce. S návštěvností jsme spokojeni,“ uvedla místostarostka s tím, že Služby zde kupříkladu v příští sezóně nabídnou podnájem půjčovny kol a turistických holí.

V lokalitě Doubrav bude také vybudována nová lesní stezka, která povede podél asfaltové komunikace u westernparku. „Pěšina by měla sloužit ke zvýšení bezpečnosti, protože toto místo je velice frekventované, pohybují se zde auta, pěší i cyklisté,“ vysvětlila místostarostka Dagmar Hamalová. Na výstavbu stezky město získalo dotaci. Do rozpočtu byla zařazena částka 712 tisíc korun, maximální výše dotace se předpokládá ve výši 612 tisíc korun. Nová stezka bude široká 1,5 metru a dlouhá necelých 250 metrů.

Dotaci město získalo také na výsadbu padesáti ovocných stromů, rovněž v Doubravách, a to u cesty od sběrného dvora k lesu. Podle místostarostky jde o pokračování docela rozsáhlé výsadby, která už v Doubravách proběhla. „Lokalita skládky je odstíněna a snažíme se podtrhnout rekreační charakter Doubrav,“ vyjádřila se Dagmar Hamalová.