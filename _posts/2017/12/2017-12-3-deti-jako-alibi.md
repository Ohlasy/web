---
title: Děti jako alibi
cover-photo: http://i.ohlasy.info/Ov3OFiFl.jpg
author: Tomáš Znamenáček
category: názory a komentáře
---

*Městské investice politici často obhajují zájmem dětí. Jde nám skutečně v první řadě o děti, nebo nám děti slouží spíš jako pohodlný rukojmí?*

{% photo src="http://i.ohlasy.info/Ov3OFiF.jpg" author="Tomáš Znamenáček" %}

„Hala tady musí být. Když se dnes podíváte okolo bytovek, nikde nejsou žádná děcka, všichni sedí u počítače,“ říká v [rozhovoru o sportovní hale](http://www.ohlasy.info/clanky/2017/11/rozhovor-malach.html) místostarosta Petr Malach. Není sám, kdo takto argumentuje – podobně děti posloužily jako pádný argument při prosazování stavby centra polytechnické výchovy na Slovákově ulici nebo sportparku v Doubravách. Skutečně ale děti k tomu, aby vstaly od počítačů a zlepšily své technické dovednosti, nutně potřebují budovy za desítky miliónů?

Pokud jde o zlepšování technických dovedností, z oken základní školy se na rostoucí centrum technické výchovy za plánovaných 75 miliónů budou dívat ti, na kterých reálné dovednosti dětí závisí nejvíc – jejich učitelé. Ti, které u nás platíme [téměř nejhůř ze všech zemí OECD](https://data.oecd.org/eduresource/teachers-salaries.htm). Pokud nám na srdci opravdu tolik leží technické schopnosti dětí, o kolik lepší by byly, kdybychom aspoň část z odhadovaných 14 miliónů spoluúčasti z městského rozpočtu (o celém balíku 75 miliónů ani nemluvě!) namísto do nové budovy investovali libovolným způsobem do učitelů? Protože stávající dílny by si vystačily s mnohem levnější rekonstrukcí, tvrdí ředitelé boskovických škol [Pavel Vlach](http://www.ohlasy.info/clanky/2017/04/rozhovor-vlach.html) a [Vladimír Ochmanský](http://www.ohlasy.info/clanky/2017/01/rozhovor-ochmansky.html).

Sportpark v Doubravách jistě nějaké mladé sportovce natáhne, ovšem jeho roční provozní náklady odhadované zhruba na půl miliónu budou zřejmě budit smutné pohledy mnoha sportovních a jiných spolků, které v Boskovicích s dětmi přímo pracují a o peníze se musí za nesrovnatelně tvrdších podmínek dělit v městských dotačních programech. Skutečně nám jde v první řadě o děti, když na provoz sportparku přispějeme ročně [stokrát víc](http://www.ohlasy.info/clanky/2016/05/prispevek-pro-elim.html) než na provoz [klubu, který pravidelně navštěvují desítky dětí](http://www.ohlasy.info/clanky/2017/09/rozhovor-kratochvil.html)? A jak by asi sportpark co do efektivity nákladů dopadl ve srovnání se skejtparkem, který město [slibuje už patnáct let](http://www.ohlasy.info/clanky/2015/06/skatepark.html)?

Podobným příkladem může být i dokončovaná přístavba mateřské školy na Bílkově ulici. Veřejné rozpočty má přijít na více než 25 miliónů a kapacitu mateřské školy rozšíří asi o 50 míst. Jistě to jsou místa velmi vítaná – ale pokud chceme rozšířit kapacitu mateřské školy a vytáhnout děti od počítačů do přírody, jak stále opakujeme, proč město aspoň administrativně, s prakticky nulovými náklady nepomůže vzniku [tolik poptávané lesní školky](http://www.ohlasy.info/clanky/2016/02/lesni-skolky.html)? (Pokud to jinde zvládnou [neziskovky a dobrovolníci](http://www.ohlasy.info/clanky/2017/06/rozhovor-javorska.html), těžko může město se svým rozpočtem a úřednickým aparátem i nadále tvrdit, že *je to složité*.)

Abychom si rozuměli: cílem tohoto textu není kritizovat zmíněné projekty, ani v nejmenším. I velké a drahé investice mají svůj smysl. Jen se prosím netvařme, že je děláme jen pro děti. Kdyby to tak doopravdy bylo, mohli bychom investovat mnohem účelněji – pro začátek například přestat dětem [zakazovat samostatný vstup na městská hřiště](http://i.ohlasy.info/QJMeKp2.jpg).
