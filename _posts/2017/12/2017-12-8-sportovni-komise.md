---
title: Sportovní komise je pro halu v Červené zahradě
cover-photo: http://i.ohlasy.info/0DnVjYLl.jpg
author: Tomáš Trumpeš
category: zpravodajství
---

*Klíčové rozhodnutí ve věci sportovní haly se čeká od nastávajícího zasedání zastupitelstva. Jasné slovo by mělo padnout ve výběru lokality. Směr, kterým se město vydá, mělo naznačit už zasedání sportovní komise, na které byly přizvány i sportovní kluby.*

{% photo src="http://i.ohlasy.info/0DnVjYL.jpg" caption="Sportovní areál Červená zahrada" author="Tomáš Znamenáček" %}

Otázka ovšem nestojí pouze tak, jestli hala bude stát u základní školy na Sušilově, nebo v areálu Červená zahrada. S umístěním haly do Červené zahrady je spojená řada podotázek, především ochota vykupovat další pozemky a vůle mít zde také atletický ovál. Pro sportovce je důležitá nejen lokalita, ale také čas. Na halu čekají už dlouho, některé sporty se proto potýkají s obtížemi a jejich protagonisté logicky tlačí na rychlé řešení. Proti tomu stojí varování odborníků, aby se případné řešení areálu Červené zahrady neuspěchalo a dobře rozmyslelo a připravilo.

Podle místostarosty Petra Malacha (ČSSD), který má na starosti sport, trvala debata na komisi dvě a půl hodiny a právě vzhledem k obavám sportovců, že postavení haly bude trvat ještě neúnosně dlouho, vzešel z jednání jeden konkrétní návrh: „Bylo přijato doporučení, aby se řešilo dočasné vybudování nafukovací haly, která bude rozměrově vhodná pro sporty jako florbal a odbíjená.“ Nafukovací hala by měla stát v areálu základní školy Sušilova. 

Bývalý starosta Jaroslav Dohnálek (ODS) je po jednání komise rozpačitý. „Byla tam obsáhlá diskuse, nicméně zástupci sportů a odvětví si každý dle mého až moc hájil svůj píseček,“ hodnotí jednání komise a zástupců sportovních klubů. A dodává, že je skeptik ohledně vybudování haly v Červené zahradě v dohledné době. Také proto by i on souhlasil se zakoupením prozatímní nafukovací haly.

„Diskuze byla bouřlivá, jednání trvalo přes dvě hodiny, padalo tam hodně argumentů, jak pro halu na Sušilové, tak pro halu na Července, měl jsem z toho ale dobrý pocit, že nám všem jde o společnou věc,“ byl po jednání optimističtější autor koncepce financování sportu a fotbalový trenér Vladimír Petrů. Nafukovací hala by měla stát na sportovním hřišti uvnitř traktu školy na Sušilově. „Samozřejmě by to znamenalo zakoupit i nový sportovní povrch, který by vyhovoval na florbal, volejbal, tenis a další sporty. Vše by dle prvotních informací stálo v řádu několika milionů a řešilo by to dočasně nedostatek a nevyhovující sportoviště pro halové sporty. S tím sportovní komise souhlasila a doporučila k realizaci,“ uvedl Vladimír Petrů.

Hlasování o lokalitě nakonec nebylo pro malý počet členů komise těsně formálně platné, ale jednoznačná většina přítomných se přiklonila k hale v Červené zahradě. Sportovci se přiklánějí k variantě, aby se v areálu počítalo i s vybudováním atletického areálu. S tím souhlasí i bývalý starosta Jaroslav Dohnálek. Podle Petra Malacha se sportovci obávají, že pokud se ovál nenaplánuje nyní, cesta k němu se do budoucna v Boskovicích úplně uzavře. Místostarosta dále připomíná, že bude nutné řešit i dopravní přístup do Červené zahrady. „V diskuzi bylo zmíněno, jestli bude možné umístit v areálu i některé další disciplíny jako koule, oštěp a podobně. Ale tyto další atletické disciplíny se tam bohužel nevejdou,“ připomíná místostarosta.

A to ani v případě, že by město nakoupilo další pozemky. Na nákupech pozemků se sportovní komise shodla a pro je i bývalý starosta a opoziční zastupitel. „Umím souhlasit s tím, ať se jedná s majiteli dalších pozemků v Červené zahradě o podmínkách jejich prodeje městu,“ vyjádřil se Jaroslav Dohnálek. 

Jedná se zejména o pozemek po lihovaru vedle bývalého hotelu Velen, který vlastní advokát Jan Paroulek. S ním už vedení města o možném odkupu jednalo v minulosti, ale požadovaná cena byla vždy vysoká, a tak dosud k dohodě nedošlo. Dnes už se zdá, že ze svých původních slov ustupuje a je ochotný se bavit i o ceně, kterou řekne znalec. „Když posudek bude skutečně odpovídat realitě, tak se tomu nebráním, ale víte, jak to bývá s posudky,“ naznačil advokát, jak by se jednání s vedením města o odkupu pozemku mohlo ubírat.

Podle Vladimíra Petrů se na komisi řešilo i samostatné odkoupení jízdárny bez záměru vybudovat vedle ní halu. Nakonec se ale zdá, že shoda je na nákupu nafukovací haly, která by řešila nejpalčivější potřebu zázemí sportovců, a na postupném plánování stavby haly v Červené zahradě. Nejlépe s oválem, a to i za cenu výkupu dalších pozemků. Další světlo by do problematiky měli vnést zastupitelé. Jejich jednání minimálně odhalí, jestli je na tomto postupu shoda nejen mezi sportovci, ale i mezi politiky.