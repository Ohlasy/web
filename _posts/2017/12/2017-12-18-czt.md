---
title: "Kolem centrálních kotelen je stále ticho, přestože za dva roky končí smlouvy"
perex: Pokud se odběratelé tepla rozhodnou přejít na vlastní topení, celý systém v hodnotě přes 80 miliónů Kč by se mohl rozpadnout.
cover-photo: https://i.ohlasy.info/i/jeqrreb.jpg
author: Marek Osouch
category: zpravodajství
---

*V Boskovicích za celý rok nenastal žádný výrazný posun ohledně budoucnosti centrálního zásobování teplem, známého pod zkratkou CZT. Za dva roky přitom končí smlouvy s více než tisícovkou domácností, na jejichž pravidelných platbách za dodávky tepla celý systém stojí.*

{% photo src="https://i.ohlasy.info/i/jeqrreb.jpg" author="Tomáš Znamenáček" %}

Když jsme před rokem informovali o [končících smlouvách na odběr tepla ze systému CZT](http://www.ohlasy.info/clanky/2016/12/dalkove-vytapeni.html), tvrdilo vedení města, že letos už bude jasněji, co dál. Na to také netrpělivě čekal i zdroj Ohlasů, který redakci upozornil na problém se smlouvami končícími v roce 2019. „Sice si někdo může říct, že to bude až v roce 2019, ale to hned uběhne,“ řekl už před rokem redakci Ohlasů.

A zdá se, že měl pravdu. Rok uběhl a za celou dobu ho jako jednoho z odběratelů tepla, respektive společenství vlastníků, jehož je členem, radnice vůbec neoslovila. Neví tedy, jestli mají zájem být i po roce 2019 připojeni na systém CZT, ani jim neřekla, jak vlastně chce město s celým kolosem naložit.

O problému ví i boskovické bytové družstvo Radost. „Celá řada bytových domů, které máme ve správě, je napojena na CZT. Takže o tom víme velmi dobře. Ptal jsem se představitelů města, jestli o tomto problému vůbec vědí, a byl jsem si ujištěn, že ano a že se nechávají zpracovat analýzy,“ sdělil předseda představenstva družstva Bohuslav Novák. Sám ale nedokázal říci, jestli radnice s některým společenstvími vlastníků jednala, protože se k němu nedostávají úplně všechny informace. O žádném jednání ale nevěděl.

Největší problém související s dálkovým vytápěním ze soustavy CZT skýtá totiž to, že zde bude za dva roky mnohem více smluvních stran než před třinácti lety, kdy smlouvy na odběr tepla vznikaly. Jak jsme už loni informovali, krátce po jejich sepsání radnice začala postupně privatizovat byty, které předtím nechala na dálkové topení napojit. Smlouvy pak s privatizací postupně přešly na jednotlivá společenství vlastníků bytů a platí dodnes. Do konce roku 2019 jsou navíc de facto nevypověditelné, což je pojistka toho, aby se systém nezhroutil a jednotliví odběratelé, zhruba tisícovka boskovických domácností, v ceně tepla splatili i mnohamilionovou investici.

Z kraje letošního roku proto nechala radnice vypracovat technicko-ekonomickou studii provozu CZT po roce 2019. Studie měla být hotová nejpozději 30. června, ale radnice ji nemá dodnes. Nejdříve bylo její zpracování dodatkem prodlouženo do konce srpna, ani poté ji ale radní neměli na stole. „Technicko-ekonomická studie není dokončena. Předpoklad projednání v radě města je konec října nebo začátek listopadu,“ sdělil pro Ohlasy v září mluvčí boskovické radnice Jaroslav Parma.

Ani to se ale nestalo a radní studii neprojednali dodnes. „Dávali jsme připomínky, ještě ji nemáme zpět,“ uvedla v listopadu starostka Boskovic Hana Nedomová (ČSSD). Redakce Ohlasů se proto snažila získat více informací a zaslala na radnici několik dotazů: Jedná město s odběrateli? Jak to vypadá se  zmíněnou studií? Kdy chce mít vedení města jasnou představu, jak bude probíhat provoz CZT po roce 2019?

Dostali jsme ale jen odpověď na jednu ze zaslaných otázek, ostatní radnice nechtěla komentovat. „Předložení a projednání technicko-ekonomické studie na radě města se předpokládá v době leden až únor 2017, podle možností prezentátora. Rada města by měla na základě uvedeného rozhodnout o dalším postupu, popřípadě o dopracování dalších podkladů. Do té doby nebudeme v uvedené věci poskytovat další informace,“ sdělila v prosinci pro Ohlasy vedoucí odboru správy majetku Gabriela Šmerdová.

Nesdělila tak ani to, jak dopadlo vyhodnocení územní energetické koncepce, které bylo další otázkou redakce a které mělo být hotové nejpozději letos na jaře, jak loni tvrdila boskovická starostka. „Vyhodnocení územní energetické koncepce města zpracovává odborná firma s termínem do konce letošního roku. S výsledkem bude seznámena rada města počátkem příštího roku,“ prohlásila už loni starostka. V zápisu z letošních jednání radních ale není patrné, že by se s ní radní opravdu seznámili. Ani na jedné nebylo vyhodnocení územní energetické koncepce jako bod jednání.

### Kdo bude provozovat a pro koho?

Od začátku roku 2004 provozuje systém CZT v Boskovicích blanenská firma ZT Energy. Nájem na provoz jí končí v roce 2020, tedy rok poté, co vyprší smlouvy s odběrateli. Po roce 2020 tak provoz nemá vůbec jistý, a proto u radnice letos na jaře žádala o prodloužení nájmu dodatkem, tedy bez jakéhokoliv výběrového řízení, výměnou za snížení ceny dodávaného tepla.

„Cena tepla by se mohla okamžitě snížit na takovou úroveň, že by pro odběratele přestalo být ekonomicky zajímavé odpojování od soustavy CZT a budování vlastních kotelen. Například při prodloužení smlouvy do konce roku 2026 by se cena tepla snížila z nynějších 691 korun za GJ pod 500 korun,“ stojí v zápisu z rady s tím, že by se cena podle firmy mohla snížit okamžitě. Dokonce byla blanenská firma ochotná celý nájem na prodloužené období uhradit do konce roku 2019. Ve svém vyjádření tak naznačila, že pro odběratele může být výhodnější nebýt v CZT za současné ceny, ale jak jsme výše uvedli, dnes smlouvu nemůžou vypovědět.

Radní žádosti současného provozovatele nehověli, a to zejména kvůli tomu, že by dál platila stará smlouva a nový provozovatel by nevzešel z výběrového řízení. „Stávající smlouva byla uzavřena v roce 2003, a to s původním majitelem kotelen Nobica Real, od kterého město kotelny odkoupilo,“ píše se dále v zápisu.

Blanenská firma se tak musí smířit s tím, že v Boskovicích za pár let nejspíš skončí. Sama radnice už v minulosti naznačila, že by chtěla, aby se provozovatelem stala městská firma Služby Boskovice. „Provozujeme kotelny pro městské organizace, aby město mělo pod kontrolou náklady a také abychom se připravovali na převzetí celého centrálního vytápění. Pokud to bude od roku 2020 na nás, tak to pro nás bude opravdu velká věc a troufám si tvrdit, že jsme na ni připraveni,“ řekl před časem [v rozhovoru pro Ohlasy](http://www.ohlasy.info/clanky/2017/03/rozhovor-strya.html) jednatel Služeb Boskovice Milan Strya. Potvrdil tak, že i on počítá s tím, že Služby budou CZT provozovat.

Ale budou ho skutečně provozovat a budou mít pro koho? Podle výše zmíněného zdroje Ohlasů, který si přeje zůstat v anonymitě, si jeho společenství vlastníků nechalo vypracovat studii na vlastní lokální topení. „Čekáme na město, co z nich vypadne za nabídku. Může se úplně klidně stát, že bude tak zajímavá, že se lokální zdroj tepla a teplé vody nevyplatí,“ naznačil. Je však vidět, že pokud se radnice nerozhoupe, koupí si vlastní kotel a CZT už využívat nebudou.

„Všichni čekají, jak se k tomu město postaví,“ doplnil předseda boskovického družstva. Některá společenství bytových domů jsou podle něj už dnes rozhodnuta se odpojit, jiná nevědí, co pro ně bude výhodnější, jestli zůstat připojeni k CZT, nebo být samostatní, a další skupina zatím nic neřeší. Nelze ale podle něj říci, že by jedna skupina výrazně převažovala nad druhou.

### Blansko už provoz CZT přebírá

Podobný problém donedávna řešilo i Blansko. Má totiž také vybudované dálkové vytápění, končícími smlouvami se však zabývá už několik let, na rozdíl od Boskovic. Pro přesnost je třeba uvést, že smlouva se ZT Energy jim skončí už příští rok. Ovšem studii, na kterou boskovická radnice stále čeká, měli v Blansku od stejných expertů hotovou už v roce 2015 a ještě dříve o problému mluvili. A studie přišla s jasným výsledkem: snižte cenu tepla hned, aby se lidé nezačali odpojovat.

To také v Blansku udělali. Letos v březnu schválili zastupitelé, že předčasně splatí úvěr, který si vedení Blanska bralo před lety na vybudování CZT. Předčasné splacení mělo jeden hlavní důvod – snížit nájem ZT Energy, a tak dotlačit firmu ke snížení ceny tepla a motivovat tím lidi, aby zůstali napojeni. Těmito kroky došlo zpětně od 1. ledna 2017 ke snížení ceny tepla odběratelům připojených k soustavě CZT z 692 na 535 korun za jeden GJ, což je dnes jedna z nejnižších cen v okresních a dalších větších městech Jihomoravského kraje.

V příštím roce by měl provoz přejít ze ZT Energy na městskou firmu Služby Blansko, díky čemuž má být cena ještě nižší, protože městská společnost nebude potřebovat tvořit velký zisk, ale jen ušetřit na údržbu systému. „Přebíráme plně fungující soustavu, která je v dobrém stavu. Do budoucna bychom na ni chtěli napojit další objekty. Přemýšlíme o kinu a Dělnickém domě. Velkým odběratelem tepla je také nemocnice, ale tam zatím nevíme, zda je napojení technicky možné,“ uvedl v březnu letošního roku pro Blanenský deník jednatel městské společnosti Služby Blansko Jiří Charvát.

### Klíčový rok 2018

Zatímco v Blansku už se zdá, že problém vyřešili, pro Boskovice bude v souvislosti s CZT klíčový příští rok. Podle téměř dva roky starého harmonogramu se má od února začít pracovat na aktualizaci územní energetické koncepce. Konkrétně v únoru nebo březnu má být vyhlášeno výběrové řízení na zhotovitele, dokončena má být pak do konce roku a zastupitelstvo ji má schválit v prvním čtvrtletí roku 2019. A právě zhotovitel už má do aktualizované koncepce zahrnout výsledky dosud neznámé technicko-ekonomické studie provozu CZT po roce 2019. Navíc návrh rozpočtu na příští rok kromě této aktualizace počítá také s položkou s názvem „Projekt provozu CZT“, na kterou je vyčleněno 200 tisíc. Otázka, co má tento projekt přinést, už také zůstala bez odpovědi radnice.

Vedení města si uvědomuje, že skutečně může nastat v relativně brzké době postupné odpojování bytových domů od systému CZT. Dnes totiž platí odběratelé tepla z tohoto systému více než domácnosti, které mají vlastní zdroje tepla. Jak je výše uvedeno – kvůli nutnosti zaplatit i milionové investice do celé soustavy.

„Soustava CZT představuje majetek města v celkové hodnotě 86 milionů a je v zájmu města, aby po splacení úvěru i nadále tento majetek plnil svoji funkci. To však nebude možné, pokud by došlo k odpojování odběratelů z tohoto systému. Motivací odběratelů pro zachování připojení k CZT je snížení ceny tepla, ke kterému by mělo dojít dle stávající výše nájemného až po roce 2019. Pokud město zahájí kroky ke snížení ceny tepla již nyní, a to cestou snížení smluvního nájemného, budou vytvořeny podmínky k dalšímu jednání s odběrateli tepla o setrvání v systému CZT v budoucích letech,“ stojí v zápisu z rady z letošního roku.

Sami úředníci nabízí tedy totéž, co řekla studie Blansku a co nakonec blanenská radnice udělala – okamžitě snížit cenu tepla. V Boskovicích se ale stále nic neděje a město stále nemá dokončenou studii, kterou přitom má mít podle smlouvy už od září. Pokud se ale nic nestane, může nastat situace, že celý systém CZT se vlivem odpojování různých bytových domů a domácností naprosto zhroutí a městský majetek za desítky milionů, jehož vybudování dnes stále město splácí, bude krátce po uhrazení poslední splátky už dál nepoužitelný. Do celého složitého případu ještě navíc příští rok zasáhnou komunální volby a jim předcházející kampaň.
