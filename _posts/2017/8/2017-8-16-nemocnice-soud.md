---
title: Proč se soudíme s boskovickou nemocnicí
cover-photo: http://i.imgur.com/Wv5hSDnl.jpg
author: Tomáš Znamenáček
category: názory a komentáře
---

*Může se společnost, která je kompletně vlastněná městem a čerpá desítky miliónů dotací z veřejných rozpočtů, tvářit jako soukromník?*

{% photo src="http://i.imgur.com/Wv5hSDn.jpg" caption="Boskovická nemocnice" author="Tomáš Znamenáček" %}

Začátkem roku 2016 nechala dozorčí rada Nemocnice Boskovice vypracovat audit jejího hospodaření. Starostka Boskovic, Hana Nedomová (ČSSD), nebyla s jeho výsledky příliš spokojena, mluvila hned o několika problematických zjištěních a o tom, že pokud je nevysvětlí doplňující informace od zaměstnanců, rada zváží podání žaloby. Doplňující informace dorazily během října a zřejmě byly dostatečné, protože rada města na výsledky auditu nijak dál nereagovala.

Zato ale během podzimu někdo anonymně podal na základě auditu [trestní oznámení](http://www.ohlasy.info/clanky/2016/12/dalsi-trestni-oznameni.html) pro porušení povinnosti při správě cizího majetku. Starostka vyloučila, že by oznámení podávala rada města – těžko si ale představit, že by za ním stál někdo, kdo nebyl s výsledky utajeného auditu seznámen, tedy někdo mimo okruh rady města, dozorčí rady nemocnice a jejího vedení.

A [jak jsme na tom dnes](http://www.ohlasy.info/clanky/2017/05/audit-nemocnice.html)? Trestní oznámení bylo bez výsledků odloženo, výsledky auditu zůstaly tajné a nevyjadřuje se k nim prakticky nikdo z vedení nemocnice, její dozorčí rady ani rady města. Jednou z mála výjimek je člen dozorčí rady a boskovický opoziční zastupitel Miroslav Klíma (ODS), podle kterého nebyl audit zcela odborně zpracován a po zahrnutí doplňujících informací od zaměstnanců vlastně nepřišel na žádné podstatné problémy. Jeho slova potvrzuje i další člen dozorčí rady a bývalý starosta Velkých Opatovic Jiří Bělehrádek (KDU-ČSL).

Pokud vám celá tato více než roční anabáze připadá obtížně srozumitelná, nejste sami. Redakce Ohlasů proto podala podle zákona č. 106/1999 Sb. o svobodném přístupu k informacím [žádost o výsledky auditu](http://www.infoprovsechny.cz/request/audit_financniho_hospodareni_a_b), abychom si mohli udělat vlastní obrázek. Nemocnice plně využila své měsíční lhůty na odpověď a v poslední možný den překvapivě odpověděla, že výsledky auditu nevydá, protože není právně vzato veřejnou institucí a tudíž se na ni zákon o svobodném přístupu k informacím nevztahuje. Jinými slovy: „Jsme soukromé eseróčko a do našeho hospodaření vám nic není.“

S tímto výkladem nemůžeme souhlasit. Nemocnice Boskovice není soukromou společností, kterou někdo provozuje za vlastní peníze za účelem zisku. Stoprocentním vlastníkem společnosti Nemocnice Boskovice s.r.o. je Město Boskovice, které ji provozuje za účelem poskytování zdravotní péče svým občanům, má úplnou kontrolu nad jejím hospodařením a [přispívá jí ze svého rozpočtu](http://www.ohlasy.info/clanky/2016/03/hospodareni-nemocnice.html). Jelikož je nemocnice [plně vlastněná obcí](https://or.justice.cz/ias/ui/rejstrik-firma.vysledky?subjektId=304319&typ=PLATNY) a čerpá desítky miliónů z veřejných rozpočtů, měla by podle nás podléhat veřejné kontrole, o čemž svědčí i dřívější rozhodnutí různých českých soudů v podobných případech – pokud je podle rozhodnutí Ústavního soudu veřejnou institucí například Dopravní podnik hlavního města Prahy nebo státní podnik Letiště Praha, těžko si představit, že by jí nebyla boskovická nemocnice. Proti rozhodnutí jsme se tedy odvolali a jelikož i toto odvolání bylo nemocnicí podle očekávání zamítnuto, nezbylo nám než svěřit se do rukou soudu: 14. srpna jsme na nemocnici podali žalobu proti rozhodnutí správního orgánu podle § 65 zákona č. 150/2002 Sb.

Soudní řízení není záležitost ani levná, ani rychlá, výsledky můžeme reálně očekávat klidně i za rok. Považujeme ale za nepřijatelné, aby naši zastupitelé několik měsíců cosi naznačovali o nesrovnalostech v nemocnici a padala anonymní trestní oznámení, aby nakonec celá věc vyšuměla do ztracena s tím, že se veřejnost nikdy nedozví ani výsledky auditu, kvůli kterému se všechno seběhlo.
