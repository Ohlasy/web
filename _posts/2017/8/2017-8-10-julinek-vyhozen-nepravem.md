---
title: Starostka vyhodila Julínka z nemocnice neprávem, rozhodl soud
perex: Organizační změna, na základě které dostal Julínek z nemocnice výpověď, byla podle názoru soudu čistě účelová.
cover-photo: http://i.ohlasy.info/iU3CmkPl.jpg
category: zpravodajství
author: Marek Osouch
---

*Exministr zdravotnictví za ODS Tomáš Julínek, který v boskovické nemocnici do prosince roku 2015 působil ve funkci náměstka pro ekonomiku a správu, dostal podle rozhodnutí blanenského soudu od boskovické starostky Hany Nedomové (ČSSD) v roli jednatelky neplatnou výpověď. Rozsudek ve sporu Tomáše Julínka s nemocnicí zatím není pravomocný.*

{% photo src="http://i.ohlasy.info/iU3CmkP.jpg" author="Marek Osouch" %}

„Soud má za to, že šlo o fiktivní rozhodnutí o organizační změně. Jednalo se pouze o nástroj, jak se zbavit žalobce,“ konstatovala soudkyně Petra Burešová. Tuto změnu provedla v listopadu 2015 boskovická starostka Hana Nedomová jakožto dočasná jednatelka po náhlém odvolání tehdejšího jednatele nemocnice Dana Navrátila.

Argumentovala zefektivněním chodu nemocnice a rozdělením mzdových nákladů mezi začínající lékaře. Rozsudkem soudu je zklamaná. „Myslím si, že organizační změna proběhla v pořádku. Jsou tu samozřejmě možné opravné prostředky. Sama jsem ještě rozsudek neviděla, takže dál se k tomu nemám jak vyjadřovat,“ sdělila starostka.

Právě její výpověď jako svědkyně u soudu loni v září byla pro soud méně věrohodnou než výpověď bývalého jednatele Dana Navrátila. Oba si totiž vzájemně ve výpovědi protiřečili, nakonec se ale soud přiklonil na stranu Navrátila. „Jeho výpověď totiž byla konzistentní, na rozdíl od výpovědi paní Nedomové, která si občas protiřečila,“ prohlásila soudkyně.

Totéž zmínil ve své závěrečné řeči i Ludvík Juřička, advokát Tomáše Julínka: nejdříve se prý mluvilo o tom, že se bez náměstka Julínka nemocnice obejde, následně že jde o zefektivnění chodu nemocnice, poté o ušetření mzdových nákladů a poté o rozdělení mzdy mezi začínající lékaře.

Podle soudu to navíc nebyly ze strany starostky jediné nesrovnalosti. „I když od počátku tvrdila, že je ve funkci dočasně a že nebude dělat velké změny, po pouhém jednom měsíci od nástupu do funkce provedla zmíněnou organizační změnu,“ doplnila soudkyně Petra Burešová. Naopak soud neuznal návrh Tomáše Julínka, že šlo o diskriminaci jeho osoby z politických důvodů.

U soudu před vyhlášením rozsudku vypovídaly ještě dvě svědkyně a zaměstnankyně nemocnice, konkrétně vedoucí ekonomického oddělení Štěpánka Hemzáčková a vedoucí provozně obchodního oddělení Markéta Zábranská. Na obě měla po náměstku Julínkovi přejít část kompetencí a náplně práce. Formálně skutečně v organizačním řádu přešla, fakticky však obě shodně tvrdily, že vykonávaly tutéž práci jako za Julínka.

Podle nového organizačního řádu za ni ale teď i odpovídají, což byla dříve záležitost právě náměstka Tomáše Julínka. „S ním jsem však spolupracovala při plánování investic nebo navyšování mezd,“ vysvětlila Hemzáčková s tím, že dalších porad ke strategickým plánům nemocnice se účastnili i další vedoucí jednotlivých oddělení.

Zároveň prohlásila, že za doby jeho působení v nemocnici se nemocnice rozvíjela jako nikdy předtím. „Vybudovalo se klientské centrum, chystala se rekonstrukce oddělení ARO,“ vyjmenovala. V době působení starostky jako jednatelky však nastal útlum. „Paní starostka nic nechtěla řešit a nechávala to na nového jednatele,“ doplnila vedoucí ekonomického oddělení. Dnes už o přesných krocích managementu neví, protože je na rodičovské dovolené a v nemocnici pracuje jen na dohodu o pracovní činnosti.

Advokát nemocnice Pavel Svoboda se k rozsudku nijak nechtěl vyjadřovat. Teprve se poradí, zda bude dávat odvolání k brněnskému krajskému soudu. Na jeho podání má lhůtu 15 dní od písemného doručení rozsudku.

Naopak Tomáš Julínek byl rád, že soud rozhodl v jeho prospěch. „Těší mě, že se rozsudek kryje s právní realitou,“ sdělil. Zatím nechtěl spekulovat, on ani jeho advokát, zda mu náleží mzda od doby, co je z nemocnice pryč. „Dokud to není pravomocný rozsudek, tak se stále nic neděje,“ upřesnil Julínkův advokát. Tomáš Julínek však sám vyloučil, že by se do nemocnice vrátil. „Mám jiné zaměstnání, a tak je to velmi nepravděpodobné. Postup paní starostky byl ale proti zájmu nemocnice, což byl důvod, proč jsem do té žaloby šel,“ dodal aktuální ředitel tří nemocnic v Pardubickém kraji Tomáš Julínek.