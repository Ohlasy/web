---
title: Zpravodajský přehled za červenec
cover-photo: http://i.imgur.com/N5axiIvl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červenci na Boskovicku událo.*

{% photo src="http://i.imgur.com/N5axiIv.jpg" caption="Pumptracková dráha ve Sportparku" author="Marek Osouch" %}


Konal se [25. ročník festivalu pro židovskou čtvrť Boskovice 2017](https://www.facebook.com/pg/ohlasy/photos/?tab=album&album_id=1367298696657575). Akci navštívily téměř 4 tisíce lidí. [Fotograf Jaroslav Bárta](http://www.ohlasy.info/clanky/2017/07/rozhovor-barta.html) rozmístil ve čtvrti cedulky se jmény těch, kteří odtud byli deportování transportem Ac v roce 1942 do Terezína.

Zemřel pedagog a publicista [Jaroslav Bránský](http://www.ohlasy.info/clanky/2017/07/vzpominka-bransky.html).

Byly otevřeny Boskovické stezky a Sportpark v Doubravách. Po trailech se projeli první cyklisté, [pojmenovali nedostatky a také tratě chválili](http://www.ohlasy.info/clanky/2017/07/anketa-stezky.html). 

Provozovatelka hudebního klubu Sklepy Lenka Pětová oznámila, že s koncem prázdnin [činnost klubu ukončí](http://www.ohlasy.info/clanky/2017/07/konec-sklepu.html).

Boskovice připravují [nový Zpravodaj](http://www.ohlasy.info/clanky/2017/07/novy-zpravodaj.html). Dvacetistránkový měsíčník by měly dostávat všechny domácnosti zdarma. Náklady na městská média by tak výrazně vzrostly.

Ekonomický analytik boskovické nemocnice Dan Štěpánský [může nově rozhodovat i za jednatele](http://www.ohlasy.info/clanky/2017/07/novy-zpravodaj.html) Miloše Janečka. 

Do funkce vedoucího odboru výstavby a územního plánování byl jmenován Tomáš Měkota. Nahradí Slavoje Horečku, který odešel do důchodu. Funkce se ujme od 1. září, do výběrového řízení se přihlásil jako jediný uchazeč.

Boskovický radní za ČSSD Milan Kolínský má před svým domem za peníze z rozpočtu města [nové pohodlné parkovací stání](http://www.ohlasy.info/clanky/2017/06/kolinsky-parkovani.html) bez výtluků. Sousedé však i přes úpravy v tamní lokalitě ještě donedávna parkovali jen na štěrku. Po upozornění dostalo [nový asfaltový koberec](http://www.ohlasy.info/clanky/2017/07/parkovani-havlickova.html) také sousední místo.

V létě probíhá v Boskovicích řada oprav a rekonstrukcí – z těch velkých začala oprava Tyršovy a Legionářské a pokračuje rekonstrukce za Finančním úřadem. Opravoval se také železniční přejezd u hotelu Slávia. Pokračují také práce v parčíku u Alberta nebo opravy chodníku u základní školy na náměstí 9. května.

V Boskovicích se konalo [juniorské Mistrovství Evropy v inline hokeji](http://boskovice.cz/me-v-inline-hokeji-bylo-oficialne-zahajeno/d-31207/p1=1019). Česku se podařil zlatý double – vyhrálo v mužské i ženské kategorii.

Oprava čeká také přehradní nádrž Boskovice, hladina se během ní sníží až o 12 metrů. Práce začnou ještě letos a potrvají více než dva roky, kdy [hráz nebude průchozí](http://blanensky.denik.cz/zpravy_region/hraz-v-boskovicich-pro-turisty-zavira-na-dva-roky-20170801.html).

Posledního července byl boskovický advokát Adam Wilk uznán vinen [v tomto případu](https://www.novinky.cz/krimi/435193-advokat-mel-objednat-okna-a-fakturu-hodit-na-bileho-kone-opijejiciho-se-vyslouzileho-hornika.html). Byl to už druhý odsuzující rozsudek. Po prvním z prosince loňského roku se Wilk úspěšně odvolal. Odvolací soud případ vrátil k novému projednání. Blanenský soud však teď došel ke stejnému výsledku jako v prosinci.

Ředitelství silnic a dálnic [uzavřelo kvůli havarijnímu stavu most u Černé Hory](http://blanensky.denik.cz/zpravy_region/cernou-horu-zahltilo-az-tricet-tisic-aut-na-i-43-resi-zakaz-pro-kamiony-20170721.html) na silnici I/43. Auta v obou směrech projíždějí přes Černou Horu. Ohroženo je i konání tradiční Pivní pouti.

Krajští radní už nechtějí otálet, a přestože to se zahájením výstavby D43 nevypadá v dohledné době reálně, pokusí se prosadit alespoň [nultou etapu](http://zrcadlo.net/clanky/Kraj-uz-nechce-otalet-se-stavbou-D43-navrhuje-nultou-etapu-4149/) – stavbu tří mimoúrovňových křižovatek u Kuřimi a Lipůvky, a dále výstavbu přeložky silnice I/43 u Krhova.

Jihomoravský kraj byl úspěšný při [získávání evropských peněz z Integrovaného regionálního operačního programu](https://www.kr-jihomoravsky.cz/Default.aspx?ID=343321&TypeID=2). Na rekonstrukce desítek kilometrů komunikací II. a III. třídy, řady mostů a průtahů obcemi na jihu Moravy tak z evropských fondů poputuje téměř 1,2 miliardy korun.

Město Letovice plánuje [kompletní rekonstrukci zámeckého parku](http://blanensky.denik.cz/zpravy_region/navrat-o-vic-nez-pul-stoleti-zpet-zamecka-zahrada-se-promeni-po-anglickem-vzoru-20170607.html).

Kvůli sporům dvou muzeí se [odkládá otevření památníku](http://blanensky.denik.cz/zpravy_region/otevreni-pamatniku-se-odklada-kvuli-sporum-dvou-muzei-20170712.html) na místě [bývalého nacistického sběrného tábora pro Romy v Hodoníně u Kunštátu](http://www.ohlasy.info/clanky/2016/09/tabor-hodonin.html). Vláda stále jedná o tom, jestli ho bude provozovat Muzeum romské kultury v brně, nebo stávající provozovatel Národní pedagogické muzeum. To se rozhodlo otevření odložit, když není jasné, že bude památník spravovat i nadále.
