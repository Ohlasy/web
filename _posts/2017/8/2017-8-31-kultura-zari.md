---
title: Gianniho kulturní výběr na září
cover-photo: https://i.ohlasy.info/BzLotRbl.png
perex: Tipy na několik kulturních událostí, které by  bylo škoda v nadcházejícím měsíci minout.
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/BzLotRb.png" caption="The Matrix" author="Warner Bros" %}

### Rozlučka se Sklepy

*Hudební klub Sklepy, 1. a 2. září 21:00*

Hudební klub Sklepy se zavírá a jeho budoucnost je zatím ve hvězdách. V pátek 1. září nás čeká oficiální rozlučka, kdy se za DJ pultem bez ohledu na žánr vystřídá větší množství lidí, kteří měli k tomuto klubu nějaký vztah, v sobotu Sklepy s rockovou selekcí navštíví DJ Tonyczech. Boskovice přicházejí o kulturní prostor, který nabízel nejen bohatý kulturní program, ale také možnost realizace kapelám, DJům, divadlům a dalším aktivitám a v neposlední řadě místo k setkávání lidí se zájmem o alternativní kulturu.

### Šlechtický rod Morkovských ze Zástřizl

*Muzeum regionu Boskovicka, 7. září 16:00*

Ve čtvrtek 7. září proběhne v boskovickém muzeu vernisáž výstavy s názvem Šlechtický rod Morkovských ze Zástřizl. Výstava představí původně rytířský, později do panského rodu povýšený moravský šlechtický rod u příležitosti 450. výročí jejich příchodu do Boskovic. Členové tohoto rodu byli patrony řady kostelů na Moravě, poslední členové dokonce založili klášter v Boskovicích a svými bohatými dary podporovali církevní instituce a umožnili tak nepřímo vznik významných barokních staveb – jako například poutního kostela P. Marie ve Křtinách či kaple sv. Liboria v Jesenci.

### Michaela Koudelková a přátelé

*Zámek Boskovice, 13. září 19:00*

S novou sezónou začínají také tradiční koncertní cykly KZMB. První koncert Kruhu přátel hudby se koná v hudebním sále boskovického zámku, skladby Johanna Sebastiana Bacha, Georga Philippa Telemanna a Antonia Vivaldiho zahraje Michaela Koudelková se svými českými i polskými přáteli. Michaela Koudelková je absolventkou boskovického gymnázia a brněnské konzervatoře, hru na zobcovou flétnu vystudovala na Akademii Muzycznej w Krakowie. Věnuje se především interpretaci staré hudby a hraje na kopie dobových nástrojů.

### Tomáš Liška & Invisible World

*Zámecký skleník Boskovice, 20. září 19:00*

Prvním hudebním hostem cyklu Jazz and Blues Boskovice 2017/18 bude Tomáš Liška se svým projektem Invisible World. Tomáš Liška studoval kontrabas na Konzervatoři Jaroslava Ježka v Praze a v roce 2013 dokončil magisterské studium na prestižní berlínské univerzitě Jazz Institut Berlin, spolupracoval mimo jiné s Davidem Dorůžkou, Stevem Walshem nebo Lenkou Dusilovou a vystupuje na jazzových festivalech po celé Evropě, Spojených státech, Latinské Americe i Africe. Na svých hudebních cestách potkal i spoluhráče, kteří spolu s ním v zámeckém skleníku vystoupí: houslista Efe Turumtay pochází z Istanbulu, akordeonista Nikola Zarić ze Srbska a bubeník Kamil Slezák z Moravy.

### Matrix

*Kino Panorama Boskovice, 16. září 19:30*

Kultovní kyberpunkový snímek Matrix z roku 1999 budeme mít možnost v remastrované verzi vidět v sobotu 16. září v rámci přehlídky Projekt 100, která je letos kompletně věnována žánru sci-fi. Ačkoli jednotlivé motivy a alegorie, které jsou ve filmu použity, nejsou nijak zvlášť originální, jejich spojením a především vybroušenou vizuální a trikovou složkou se stal Matrix ve svém žánru přelomovým filmem. Alegorický příběh o boji mezi lidmi a stroji odkazuje na platonský mýtus o jeskyni i další filosofické koncepty a vybízí nás k přehodnocení tradičního chápání reality.

### David Dorůžka Trio

*Sál ZUŠ Letovice, 22. září 19:00*

V pátek 22. září navštíví Letovice významný jazzový kytarista a skladatel David Dorůžka spolu s kontrabasistou Jiřím Slavíkem a bubeníkem Martinem Novákem. V sále místní ZUŠ představí své nové album s názvem Autumn Tales, které obsahuje pět vlastních skladeb, několik melodií vycházejících z židovské písňové tvorby, ale také například skladbu Bohuslava Martinů Opuštěný milý v Dorůžkově vlastní úpravě.

### Jaroslav Matějka: Obrazy, obrázky a malůvky

*Galerie Otakara Kubína, 23. září 15:00*

V sobotu 23. září v 15 hodin bude v Galerii Otakara Kubína v Boskovicích slavnostně zahájena výstava Jaroslava Matějky Obrazy, obrázky a malůvky. Základem autorovy tvorby je zátiší v holandském šerosvitu s často netradičními prvky. Pracuje s barvou, předměty a prostorem, mottem jeho prací je hledání nových námětů, barevných tónů, hledání vyjádření sebe sama, cílem je vyvolat u diváka pocit spokojenosti či melancholie. Úvodní slovo na vernisáži pronese Jiří Šmíd, v rámci kulturního programu zazní Madrigaly pro housle a violu Bohuslava Martinů v podání Marcely Mikoláškové a Miloše Bařinky.

### Setkání s Milošem Štědroněm a hudbou

*Galerie Otakara Kubína, 29. září 18:00*

Brněnský muzikolog, hudební skladatel a vysokoškolský profesor Miloš Štědroň bude širší veřejnosti znám patrně především jako autor hudby k muzikálu Balada pro banditu, věnuje se však například komorní, sborové a vokální tvorbě. V Boskovicích se bezmála již patnáct let se svým pořadem představuje jako popularizátor hudební historie i současnosti od renesance přes Leoše Janáčka až po dnešní autory. Exkluzívní audio i video ukázky doprovází osobitým a poutavým výkladem a pokaždé znovu je schopen posluchače přesvědčit o tom, že „vážná hudba nemusí být vždycky nuda“.

### Husí slavnosti

*Letní kino Boskovice, 30. září – 1. října*

Přestože Husí slavnosti nejsou primárně kulturní akcí, bývají spojeny s bohatým hudebním programem. Největší hvězdou, která zahraje na letošním ročníku, je bezpochyby Václav Neckář s doprovodnou skupinou Bacily, dále vystoupí Marek Ztracený nebo Beránci a vlci. Regionální kultura je zastoupena především dechovými a folklórními soubory, jako je Boskovická kapela, Boskověnka nebo FS Velen.
