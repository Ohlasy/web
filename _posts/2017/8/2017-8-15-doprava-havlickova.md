---
title: Nám auta také ničí majetek, zlobí se lidé z Havlíčkovy ulice
perex: Vyasfaltovaná plocha před domem boskovického radního v Havlíčkově ulici nenechala klidnými několik lidí ze sousedství. Chtějí také úpravy, hlavně u křižovatky s ulicí Boženy Němcové.
cover-photo: http://i.imgur.com/MOsVIA0l.jpg
author: Marek Osouch
category: zpravodajství
---

*Vyasfaltovaná plocha před domem boskovického radního Milana Kolínského (ČSSD) v Havlíčkově ulici, na niž redakce Ohlasů [před časem upozornila](http://www.ohlasy.info/clanky/2017/06/kolinsky-parkovani.html), nenechala klidnými několik lidí ze sousedství. Chtějí také úpravy, hlavně u křižovatky s ulicí Boženy Němcové.*

{% photo src="http://i.imgur.com/MOsVIA0.jpg" caption="Doprava na Havlíčkově ulici" author="Tomáš Trumpeš" %}

Radní za ČSSD Milan Kolínský argumentoval, že podal podnět jako běžný občan, aby město upravilo plochu před jeho domem a parkující auta mu nebořila plot. Tvrdí, že sám před domem neparkuje, ale svým podnětem umožnil pohodlnější stání zákazníkům blízké restaurace Repete. „Byl to podnět občana a návrh, nic dalšího jsem nepožadoval,“ prohlásil už dříve radní.

Po upozornění na tuto úpravu před jediným domem v tamní lokalitě se asfaltové plochy dočkal také soused Antonín Horák, který o ni podle svých slov usiloval už dlouho, o čemž jsme v Ohlasech už [také informovali](http://www.ohlasy.info/clanky/2017/07/parkovani-havlickova.html). Podle boskovické radnice to však nebyla reakce na zveřejněný článek, vše se prý s Horákem řešilo již delší dobu. Viditelně je však toto stání hůře provedené než u radního.

Teď chtějí  problémy v Havlíčkově ulici vyřešit i další její obyvatelé. Stěžují si jako radní Kolínský na poškození svého majetku od aut. Konkrétně mají na mysli praskliny na zdech ve svých domech, které jsou podle nich způsobeny rychlým průjezdem aut ulicí. „V křižovatce je jedno místo, kde je takový menší schodek. Automobily, zejména nákladní, které jezdí nepřiměřenou rychlostí, na tom schodku seskakují, což způsobuje otřesy a následně praskliny na zdech v domě,“ popsal obyvatel domu přímo na zmíněné křižovatce Zdeněk Šmerda.

Praskliny nejsou viditelné jen na domě z vnějšího pohledu, ale také uvnitř. Sám přiznává, že situace už trvá několik let, řešit se to rozhodl až teď. V domě totiž dělali nové omítky, ty však po pár dnech popraskaly. „Dělníci práci neudělali špatně, praskliny vznikly kvůli otřesům,“ tvrdí Zdeněk Šmerda. Po této události už to nechtěl nechat být, a tak začal komunikovat s boskovickým místostarostou Petrem Malachem (ČSSD), aby město situaci v Havlíčkově ulici nějak řešilo.

### Ulicí projede 6000 aut denně

Povrch silnice ale město opravit nemůže. Jedná se totiž o krajskou silnici ve správě Správy údržby silnic. Podle Šmerdy by však stačilo, kdyby auta dodržovala povolenou padesátku, což se podle něj neděje a řidiči jezdí rychleji. „Dokud tady nebude radar na padesátku nebo semafor, který bude pouštět jen auta, která dodržují rychlost, tak se nic nezlepší. Radar je navíc menší finanční záležitost než celá nová silnice,“ řekl Šmerda. Podle něj totiž otřesy z aut, které rychlost dodržují, nejsou patrné nebo jsou mnohem menší než z aut, které nejezdí předepsanou padesátkou.

Navíc aut jezdí ulicí čím dál více. Zatímco v roce 2010 napočítalo Ředitelství silnic a dálnic, že ulicí ve všední den projede zhruba 4300 aut, loni už to bylo [více než 6100 aut každý den](http://scitani2016.rsd.cz/content/doc/64-02.jpg?v=2016b). Nákladních vozidel jezdících Havlíčkovou přibylo v pracovních dnech za šest let přes dvě stovky na 800 denně.

„Záležitost radaru musí projednat Policie České republiky a bohužel nevidím moc nadějí na úspěch,“ prohlásil boskovický místostarosta. Podobně mluví i o semaforu, který by pouštěl jen auta dodržující padesátku. V minulosti zkoušelo město neúspěšně snížit rychlost značkami také na silnici u Hrádkova. Podle předsedy místního osadního výboru Miroslava Bartoně byla žádost o snížení zamítnuta, protože silnice je vlastně obchvatem Hrádkova a nejsou kolem ní například chodníky, které by naznačovaly, že vede obcí.

Městská policie dnes navíc ani moc neměří v boskovických ulicích rychlost, spíše jen posílá do terénu běžné hlídky. Tvrdí, že na víc nemá kapacity. „Radar je taky sice dobrý, ale pokud nebude represe, tak je to jen chvilková záležitost a neukáznění řidiči budou dále jezdit rychle,“ míní ředitel městské policie David Krátký.

Zdeněk Šmerda není jediný, který si na otřesy a hluk aut stěžuje. Jeho sousedka Bohumila Cikánová z ulice Boženy Němcové také upozorňuje na velký hluk a rychlost aut, zejména popelářských vozů v sousední ulici Boženy Němcové, které tudy jezdí do svého areálu a s rychlostí si podle ní hlavu nelámou. „V deset večer tady jedou a třese se mi celý dům. Nedívají se, kolik jedou, je jim to fuk. V kuchyni mám prasklinu přes celou zeď,“ stěžuje si. „Aktuálně neevidujeme žádné stížnosti obyvatel na provoz naší společnosti,“ sdělila za společnost SUEZ, která v Boskovicích sváží odpady, Kateřina Kodadová s tím, že jsou však otevřeni jednání.

Auta jsou slyšet i proto, že ulice je na několika místech mírně propadlá, několikrát záplatovaná, což další otřesy jen zvyšuje. V minulosti se opravila jen část ulice Boženy Němcové k ulici Svatopluka Čecha. Tehdy také byli tamní obyvatelé naštvaní na popeláře, kteří tehdy ještě tudy jezdili a dál pokračovali na sběrný dvůr po cestě ke hřbitovu. Už několik let ale mají novou cestu v poli od bývalého školního statku, a tak i častěji jezdí po neopravené části ulice Boženy Němcové. Na otázku, zda se bude v dohledné době opravovat, nedokázal místostarosta odpovědět.

### Místostarosta: V křižovatce bude zrcadlo

Zdeňku Šmerdovi však slíbil vyřešit další problém týkající se křižovatky, a to parkování u Repete. Auta tam totiž často stojí tak, že do křižovatky není vidět. O tomto problému ví i majitel Repete Radek Zdražil, ale sám s tím toho podle svých slov moc neudělá. Cedule označující, jak mají auta stát, tam už je totiž delší dobu. „Když jsem jim řekl, aby tam dali zrcadlo, tak mi odpověděli, že je to dobrý nápad, ale že nejsou peníze,“ prohlásil. Také ho štve hluk způsobený otřesy ze silnice od rychle jedoucích aut.

Právě zrcadlo by ale přece jen mohlo už na podzim v křižovatce být. „Vzhledem k nedodržování stanoveného způsobu parkování na parkovišti před restaurací Repete bylo v dopravní komisi navrženo provést vodorovné dopravní značení na podélné stání a instalovat dopravní zrcadlo na protilehlou stranu křižovatky,“ přiblížil Petr Malach.

Zdeněk Šmerda je rád, že má přislíbené řešení alespoň jednoho problému, nechce však nic zakřiknout a počká si, zda místostarosta dostojí svým slovům a na podzim tam skutečně zrcadlo i vyznačené stání bude. „Chci to dotáhnout do konce, nic není zatím vyřešené,“ dodal Šmerda.