---
title: Začnou opravy sokolovny. Podle ředitele KZMB je to oblečená mrtvola
perex: Plánované opravy sokolovny začnou se zpožděním a opraví se jen to nejnutnější. Do budoucna je nutná kompletní rekonstrukce.
cover-photo: https://i.ohlasy.info/tVBfTyP.jpg
author: Marek Osouch
category: zpravodajství
---

*Od prvního ledna mají boskovickou sokolovnu ve správě místní Kulturní zařízení. Má z ní vyrůst nové kulturní centrum Boskovic. Zatím se ale nic neděje, protože plánované opravy interiérů ještě vůbec nezačaly.*

{% photo src="https://i.ohlasy.info/tVBfTyP.jpg" caption="Interiér boskovické sokolovny" author="Tomáš Znamenáček" %}

Z vnějšího pohledu vypadá sokolovna v Boskovicích zachovale, po vstupu ale na člověka dýchne desítky let stejné prostředí. Šatny, podlahy i dřevěné ostění, které pamatuje několik generací obyvatel Boskovic. Kdo už sokolovnu zná, dává si pozor na židli, na kterou usedá. Nebylo neobvyklé, že se židle rozpadla přímo pod hosty koncertů nebo divadelních představení.

Právě kvůli takto zanedbanému interiéru a nemožnosti do něj investovat se loni sokolové rozhodli, že sokolovnu raději bezplatně darují městu. Zastupitelé s převodem souhlasili a hned na letošek naplánovali nezbytné opravy ve výši dvou milionů korun a další statisíce určili na nákup nových křesel a stolů.

Projektant nakonec opravy vyčíslil na částku 5,4 milionu. Takové navýšení však město nepřipustilo. Domluva při vypisování výběrového řízení byla na čtyřech milionech, nakonec zůstalo u dříve domluvených dvou. „Předpokládá se zejména oprava parket v sále sokolovny, oprava bufetu, oprava WC a výmalba veřejně přístupných prostor sokolovny,“ vyjmenoval mluvčí boskovické radnice Jaroslav Parma.
Původní pětimiliónový projekt podle ředitele KZMB Oldřicha Kováře počítal také s odstraněním ostění, nátěrem topení nebo likvidací podlahy v přísálí. „Teď to bude spíše větší úklid než rekonstrukce,“ uvedl Kovář s tím, že se letos opraví také oddělení sálu a přísálí, kde jsou dnes rozbité koženkové dveře.

### Na velkou rekonstrukci chce radnice dotaci

Z navýšení sešlo, protože radnice předpokládá, že se v blízké době budou vyhlašovat dotační tituly na rekonstrukce sokoloven. Současný větší úklid je pouze tím nejnutnějším, co sokolovna potřebuje, aby se ji město nemuselo stydět otevřít. Velká rekonstrukce už bude muset zahrnovat kompletní výměnu podlahy v celé sokolovně, přestavbu topení, opravy komínů, jeviště, šaten a dalších místností.
„Nejradši bych byl, abychom po těchto menších opravách čekali co nejkratší dobu. Chtěl bych, aby byla sokolovna v příštím volební období priorita, našly se na ni peníze. Sokolovna je totiž taková oblečená mrtvola,“ řekl Kovář a jako příklad zmínil kanalizaci ve dvoře, do které chce ještě do zimy přinejmenším nahlédnout kamerovými sondami. Nefunguje totiž stoprocentně.

A že kostlivci na město skutečně skáčou nejen ze zanedbaného interiéru, se ukázalo ještě před převzetím sokolovny. Na podzim totiž najednou přišli sokolové s tím, že potřebují uhradit dluhy za energie. A letos dluží znovu, tentokrát přes 70 tisíc přímo KZMB opět na energiích. Od začátku roku zaplatili jen dva tisíce, a to přitom díky bezplatnému převodu boskovičtí sokolové neplatí ani nájem. „Zatím se k tomu vůbec nebudeme vyjadřovat,“ sdělil za sokoly Karel Malach.

### Opravy mají zpoždění

V sokolovně se už mělo od začátku července pracovat. S tím počítal i Oldřich Kovář, nic takového se ale nestalo. Před prázdninami totiž stále s žádnou firmou nebyla uzavřená smlouva, přestože výběrové řízení bylo vyhlášeno už na začátku června a jasno mělo být do konce měsíce. Až v první polovině srpna ale radní odsouhlasili, že opravy provede firma Letostav, která jako jediná doručila do Boskovic nabídku. „Rada města uložila podepsat smlouvu do 31. srpna,“ doplnil mluvčí boskovické radnice. A po jednání s firmou je jasné, že se začne až po tomto datu, tedy první týden v září.

Ředitel KZMB tak může nejspíš zapomenout i na svůj interní termín, podle kterého by se sokolovna otevřela ve zkušebním provozu už prvního prosince, jak si původně přál. „My teď naopak potřebujeme vědět, zda bude sokolovna k dispozici prvního ledna,“ sdělil. Radnice uklidňuje, že se vše stihne. Termín dokončení je totiž stanoven už na 30. listopadu.

Pokud by se ale úklid z různých důvodů nestihl, může být ohrožena plesová sezóna, a to výrazně. Zhruba polovina všech plesů v Boskovicích totiž vždy byla na sokolovně, navíc KZMB plánují, že plesy ze zámeckého skleníku přesune právě do větší sokolovny. „Plesy v zámeckém skleníku budou jen pokud zájemci zaručí, že jeho kapacitu nebudou nijak výrazně překračovat,“ upřesnil Kovář. Myslí tak nejen plesy, které mají ve své režii, ale i plesy ostatních zájemců. Zároveň si však uvědomuje, že i v minulosti se pořádaly párkrát plesy proti sobě, tedy jak na sokolovně, tak ve skleníku.

S plesy souvisí i taneční kurzy, které KZMB postupně přebrala sokolům. Zatímco před sedmi lety byl na skleníku pouze jeden kurz, loni už podle ředitele Kováře dokonce tři a na sokolovně naopak žádné. S vlastnictvím sokolovny by se však kurzy ze skleníku měly přesunout právě tam. „Skleník má sice své kouzlo, ale pokud sokolovnu vyšperkujeme, tak nikomu nebude vadit, že je v sále s dvojnásobnou kapacitou,“ doplnil Oldřich Kovář.

### Restaurace v sokolovně poslouží plesům

A plesy v sokolovně má obohatit ještě jedna novinka. Nebude už k dispozici jen bar a provizorní bufet. Na jídlo totiž budou moci návštěvníci do sousední restaurace. „Bude-li ples, tak bude restaurace zavřená a dostupná jen organizátorovi plesu, na naše akce s tímto takto počítáme,“ prohlásil ředitel KZMB. Spojovací dveře do restaurace ze vstupní haly stále vedou, takže je stačí otevřít. A vítá to i provozovatel restaurace Mojmír Michálek. „Takto se skutečně domlouváme,“ potvrdil. Další organizátory ale k využití restaurace v KZMB nutit nebudou. Pokud budou chtít jídlo vyřešit jinak, nebudou jim v tom podle Kováře bránit.

Nové centrum kultury v Boskovicích se odrazí i v programové skladbě skleníku, který bude do budoucna více patřit komornějším akcím. Naopak v sokolovně budou všechny velké koncerty populární hudby nebo divadelní představení. Celkovou dramaturgii sokolovny dostane na starosti nový člověk.

„Během září budeme vypisovat výběrové řízení na manažera sokolovny. Nebude to vyloženě ani dramaturg ani produkční, ale bude spolupracovat s Ivošem Legnerem, jehož kmenovou budovou bude zámecký skleník. Všechny nabídky se jim budou scházet a společně si je budou dělit, co bude v sokolovně a co naopak na skleníku,“ vysvětlil ředitel Kovář a vyloučil, že by se v sokolovně někdy konaly výprodeje a sloužila jako tržiště, jak tomu bylo ještě do nedávna.

Oldřich Kovář věří, že podobně jako je dnes oživené letní kino, kam si hledají cestu i soukromé agentury, se podaří rozhýbat i život v sokolovně. Na plánovanou rekonstrukci se ale podle něj nesmí zapomenout.
