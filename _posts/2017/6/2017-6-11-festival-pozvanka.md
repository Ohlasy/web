---
title: Hugo Race, mínus123minut, Už jsme doma. Festival Boskovice slaví čtvrt století
cover-photo: https://i.ohlasy.info/i/ui6xz3l.jpg
perex: 25. ročník festivalu pro židovskou čtvrť Boskovice 2017 se koná od čtvrtka 6. do neděle 9. července. Co nám nabídne?
author: Tomáš Trumpeš
category: zpravodajství
tags: kultura
---

*25\. ročník festivalu pro židovskou čtvrť Boskovice 2017 se koná od čtvrtka 6. do neděle 9. července. Nabídka hudebních, divadelních, filmových, literárních a výtvarných akcí je jako vždy nabitá, letos dojde i na zahraničního hosta, kterým je dřívější souputník Nicka Cavea – australský kytarista Hugo Race.*

{% photo src="https://i.ohlasy.info/i/ui6xz3l.jpg" caption="Hlavní festivalová scéna v letním kině" author="Tomáš Znamenáček" %}

„Půdorys festivalu je stejný jako v minulých letech. Uvažovali jsme o tom, jestli tento ročník pojmout retrospektivně, ale nakonec jsme si řekli, že ne, že pojedeme, jako by žádné výročí nebylo. Z programu ale nakonec stejně vyplynulo, že třeba všechny kapely, které hrají na hlavní scéně, do Boskovic nějakým způsobem patří. Buď zde už hrály, nebo se zde uvedly na menších scénách. Letos se nám podařilo oslovit i zahraniční hvězdu – vystoupí zde Hugo Race s italským uskupením muzikantů Fatalists. V České republice odehrají v tomto obsazení jediný koncert právě zde v Boskovicích,“ uvedl k festivalu [předseda pořádajícího Unijazzu Čestmír Huňát](http://www.ohlasy.info/clanky/2017/05/rozhovor-hunat.html).

Vzhledem k tomu, že organizátoři se od počátku snaží zaměřit pozornost návštěvníků na židovskou čtvrť, budou součástí festivalu také komentované prohlídky ghetta. Program festivalu poběží jako vždy na několika scénách, které jsou rozmístěny různě po městě. Vloni na festival přijelo asi 4300 návštěvníků, podobný zájem očekávají pořadatelé i letos.

### Hudba

Hlavní hudební scéna nabídne v pátek a v sobotu celkem deset koncertů, v pátek to budou Už jsme doma, kteří ovšem zahrají repertoár původních FPB. Dále zahrají Esazlesa, polská punková kapela Hańba a brněnské kapely Květy a Budoár staré dámy. V sobotu čeká návštěvníky letního kina zmiňovaná hvězda nezávislé světové hudební scény Hugo Race ve formaci nazvané Hugo Race Fatalists. A dále Schodiště, Dunajská vlna, mínus123minut a Ty Syčáci.

Menší scéna fungující pod záštitou magazínu UNI bude opět umístěna v Panském dvoře a představí průřez klubovou scénou od čistě akustických interpretů, kterým bude věnován pátek, přes hlučné rockery v sobotu po nedělní žánrovou směs. Vystoupí zde mimo jiné Půljablkoň, Justin Lavash, slovenská Ivana Mer, písničkářka Prune, rakovničtí Manon Meurt a společný projekt dvou pozoruhodných osobností Vojna In The Kitchen.

Na scéně ve skleníku proběhne ve čtvrtek Blues Alive Boskovice, další dny zde bude pokračovat jazzová scéna, jejíž program letos oživí proslulý Saský improvizační orchestr. Jeho členové připraví v menších uskupeních speciální festivalový program, aby se v posledním vystoupení sešli na pódiu všichni.

Nejmenší a nejen hudební scéna vyroste na palouku před hradem v podobě stanu, o jehož programovou náplň se opět postará pražská klubová kavárna Potrvá.

### Divadla

Divadelní část festivalu letos dostála jedné podstatné změny. „Došlo k rozšíření sobotních divadelních představení na hradě, nebudou probíhat jen odpoledne, ale během celého dne. Dalo by se říct, že zde proběhne samostatný divadelní festival,“ vysvětlil šéf festivalu Čestmír Huňát. Nedělní program bude jako vždy věnován dětem a proběhne ve farské zahradě.

V sobotu na hradě tedy neproběhnou jen tři, ale dokonce sedm divadelních představení. Bude to takzvaný Storytelling, autorský projekt herce Slováckého divadla Jana Horáka František blázen, MIR.Theatre, tanečnice a performerka Antonie Svobodová, vystoupení Anny Polívkové a představení pražského divadla D21 Trnová koruna Karla Havlíčka Borovského.

V neděli se do farské zahrady vydá ve 13 hodin z palouku před hradem průvod masek. Na tradiční dětské scéně pak bude návštěvníky čekat výtvarný workshop ateliéru Létající šnek a divadelní představení D21 Rozárčina postýlka a Malá mořská víla.

### Film

Festivalové projekce poběží v boskovickém kině Panorama. Dramaturg Petr Michálek připravil opět několik programových linií, mezi které patří Filmové školy uvádějí, Český dokument, Evropský film, Filmový profil Václava Kršky, Vzpomínka na Jana Němce, Zločiny českého komunismu, Putování pohádkovým světem, Dětský film 70. let nebo výroční Režisér Martin Frič. V sobotu proběhne Polské filmové odpoledne a celý festival zakončí nedělní projekce v letním kině – tentokrát se bude jednat o německý film Kurz negativního myšlení.

### Výstavy

Hlavní výstavní prostory v boskovickém muzeu představí dílo Josefa Bolfa. „Cílem hlavní výstavy je představit festivalovému publiku a následně návštěvníkům Boskovicka zejména ty autory, kteří patří k nejvýznamnějším výtvarníkům současnosti a kteří inovativním způsobem řeší aktuální témata a používají různá média. Josef Bolf patří k nejvýraznějším autorům středoevropské scény. Východiskem pro temné obrazy plné násilí, sebedestrukce a bizarnosti je obraz dětství stráveného na postupně dostavovaném sídlišti Jižní město, ale i dětské komiksové figurky či svět popkultury. Bolf rozvíjí zvláštní surreálnou poetiku nesenou charakteristickým rukopisem, spojujícím bravurní kresbu i malbu,“ představila autora kurátorka festivalových výstav Helena Musilová.

Na arkádách muzea dostane prostor fotograf a autor experimentálních videí Martin Mlynarič, v synagoze fotografka Eliška Blažková. Další výstavy představí projekt Jaroslava Bárty Spolu/občané a práce Vladimíra M. Bláhy.

### Literatura a besedy

Drobnější literární pořady a besedy se uskuteční zejména na dvou scénách: ve sklepě hotelu Pod Zámkem a před antikvariátem U Vážné studny. Ve čtvrtek vystoupí na sklepní scéně divadlo Naboso se scénickým čtením textu Víta Ondráčka Mění se kulisa – představení vzniklo jako vzpomínka na Ludvíka Kunderu u příležitosti předloňského Halasova Kunštátu. V pátek před antikvariátem bude číst Milena Štráfeldová ze své knihy Trestankyně, která popisuje příběh Růženy Vackové.

V sobotu se ve sklepní scéně koná přednáška historika Jana Břečky Muži pro speciální operace o československých paraskupinách ve Velké Británii za 2. světové války, dále autorské čtení výtvarníka a literáta Víta Ondráčka spojené s projekcí filmu Daktylogramy, ke kterému složil hudbu Ivan Acher, a přednáška historika Petra Blažka Prvních 100 dnů Charty 77. V neděli proběhne díky skypeovému přenosu autorské čtení Markéty Pilátové z Argentiny. Spisovatelka představí svou knihu S Baťou v džungli.

### Vstupenky

Permanentky na festival jsou k dostání přes GoOut na [stránkách festivalu](http://boskovice-festival.cz/cs/prakticke#vstupenky). Pořídit se dají také v pražské Čítárně Unijazz, v boskovickém informačním středisku na radnici a v brněnském kině Scala. Speciální pozvánku a zvýhodnění na některý z festivalových koncertů dostanou jako dárek k 25. výročí festivalu občané Boskovic. Součástí červnových Radničních listů bude ústřižek, na základě kterého bude jeho majiteli na některém z hlavních koncertů v letním kině započtena padesátiprocentní sleva, takže místo 300 korun zaplatí 150 korun.
