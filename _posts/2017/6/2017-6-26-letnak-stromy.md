---
title: Rekonstrukci letního kina problematizuje ochranná lhůta stromů
perex: Výstavbu zázemí pod promítací plochou komplikuje ochranná lhůta, která se vztahuje na stromy revitalizované z dotace v roce 2010. Pokácet se totiž smí až v roce 2020.
cover-photo: https://i.ohlasy.info/i/9mzzlfz.jpg
author: Tomáš Trumpeš
category: zpravodajství
---

*Oprava hlediště boskovického letního kina je hotová. A jak dál? Přesný plán zatím neexistuje a výstavbu zázemí pod promítací plochou navíc komplikuje ochranná lhůta, která se vztahuje na stromy revitalizované z dotace v roce 2010. Pokácet se totiž smí až v roce 2020.*

{% photo src="https://i.ohlasy.info/i/9mzzlfz.jpg" caption="Zázemí letního kina" author="Tomáš Trumpeš" %}

Letní kino by mohlo sloužit jako ukázkový příklad investiční akce města, na které je všeobecná shoda a těší se významné podpoře veřejnosti. Ostatně záměr nastartovalo už bývalé vedení města, to současné pak právě dokončilo rozsáhlou etapu zahrnující především kompletní opravu hlediště. Pokud někdo očekával, že nadšení, pozitivní ohlasy a také zvyšující se počet akcí v areálu se přetaví v chuť dokončit rekonstrukci areálu co nejdříve, musí být zklamán. 

Na tiskové konferenci začátkem června odpovídala starostka Hana Nedomová (ČSSD) na otázky směřované k letními kinu poměrně opatrně. V rozpočtu na letošní rok už žádné další peníze na případné pokračování prací hned po sezóně nejsou a neobjevily se ani v rozpočtovém opatření před červnovým zastupitelstvem. „Máme připravené další dvě etapy. Uvidíme, jak se bude vyvíjet rozpočet města ve vazbě na záměry, které město má. Těžko teď předjímat možnost další výstavby,“ uvedla starostka Hana Nedomová s odkazem na plány na výstavbu sportovní haly a další rozplánované akce. Jasno by mělo být až na konci listopadu při projednávání návrhu rozpočtu na rok 2018. „Neradi bychom teď řekli, že budeme prosazovat další etapu letního kina a následně by nám to rozpočet neumožnil,“ dodala starostka.

Už na červnovém zastupitelstvu se především z řad opozičních zastupitelů ozvalo volání po tom, aby se v letním kině pokračovalo co nejdříve. Padl jednak návrh na to, aby peníze na další investici schválilo příští zastupitelstvo v rozpočtovém opatření a po Husích slavnostech se mohlo začít; dále přednesl Dominik Božek (TOP 09) názor, že by si město mohlo na dokončení rekonstrukce peníze vypůjčit. Senátorka Jaromíra Vítková (KDU-ČSL) uvedla, že má připravenou žádost o další peníze na ministerstvu kultury. Vůle dotáhnout letní kino do konce byla zřejmá.

### STROMY ZA PROMÍTACÍ PLOCHOU

Celou věc však komplikuje ještě jeden důležitý problém, o kterém na tiskové konferenci nepadlo ani slovo a na zastupitelstvu byl zmíněn jen okrajově. Za projekční plochou, kde má podle projektu vzniknout stavba zázemí pro účinkující a pořadatele, je několik stromů, které byly v roce 2010 revitalizovány v rámci projektu Ochrana zeleně v Boskovicích. Projekt byl financován dotací ze Státního fondu životního prostředí (SFŽP) a na stromy se tak vztahuje desetiletá ochranná lhůta. „Odstranění čtyř stromů z důvodu plánované novostavby zázemí a prodeje vstupenek letního kina v Boskovicích by bylo klasifikováno jako změna projektu v období udržitelnosti vyvolaná z popudu žadatele, je v rozporu s původním záměrem udržitelnosti, a proto není absolutně přípustná. V případě nedodržení principu udržitelnosti může žadatel počítat s finančním dopadem – vratkou dotace,“ tlumočila Ohlasům vedoucí boskovického odboru životního prostředí Leona Fialová stanovisko SFŽP, na který se radnice obrátila s dotazem, jestli by nemohly být stromy kvůli stavbě pokáceny. Když se v roce 2010 stromy revitalizovaly, oprava letního kina se ještě neplánovala.

Zajímavé je, že město tento dotaz vzneslo už v roce 2015, přitom tato skutečnost v dosavadních debatách o rekonstrukci kina nezazněla, a to ani na zmiňované tiskové konferenci počátkem června. „Já o tom vím asi tři měsíce,“ uvádí dnes místostarosta Petr Malach (ČSSD), který má v gesci kulturu.

Nejspíš právě z tohoto důvodu tedy město plánuje rozdělit další postup ještě do dvou etap. Přitom už tak bylo terčem kritiky, že se rekonstrukce neprovedla komplexně na jeden zátah. Vzhledem k tomu, že ochranná lhůta stromů za projekční plochou vyprší na konci listopadu roku 2020, v nových šatnách by se umělci vystupující v kině převlékli nejdříve v sezóně roku 2021. Jsou to však právě šatny a zázemí, co pořadatele akcí v kině dnes trápí nejvíc.
 
### PŘED LUXUSNÍ HLEDIŠTĚ Z PŘIJATELNÉ ŠATNY

Aktuálně zvažované dvě etapy by znamenaly, že se nejprve doopraví toalety a přístřešky v horní části kina a budova občerstvení. Se stavbou zázemí, šaten a pokladny by se dále čekalo. „Předběžně jsme se domluvili, že bychom udělali nejprve horní část, případně ještě plátno, a se zázemím bychom museli počkat do roku 2020,“ potvrdil místostarosta Petr Malach.
Tento postup však nevyhovuje ani Kulturním zařízením města Boskovice (KZMB). Dosavadní práce hodnotí naopak ředitel Oldřich Kovář kladně: „S objemem prací, které se udělali, jsme spokojeni. Vizuálně jsme úplně nadšeni.“ Řeší ještě problém s lavičkami, jejichž dřevo pouští hodně smůly. Do první akce na konci června by měla být sjednána náprava. „Naše nadšení je trochu zchlazeno smutkem z toho, že to není hotovo celé. Teď je na vedení města, aby rozhodlo, kdy z toho uděláme plnohodnotný amfiteátr,“ říká ředitel Kovář. To znamená dokončit oplocení, vybudovat zázemí pro umělce, sociální zařízení a horní část vedle promítací kabiny. Pokud by byla vůle, je podle něj reálné, aby byly všechny práce do začátku příští sezóny hotové. „O amfiteátr je velký zájem a my ho musíme pronajímat s jakýmsi omezením.“ Toto omezení se samozřejmě promítá i do výše pronájmů, které může KZMB od dalších pořadatelů požadovat. Jako náhradní řešení se u větších koncertů používá pro zázemí umělců skleník, což je přece jen velmi nepraktické. K postupu opravit nejprve horní část kina a teprve následně pokračovat s budováním zázemí za projekční plochou říká ředitel KZMB jasně: „Já bych to potřeboval naopak.“

A navrhuje i řešení, které by umožnilo nečekat, až doběhne inkriminovaná ochranná lhůta na stromy. Podle Oldřicha Kováře by v první fázi stačilo vybudovat zázemí jen z poloviny – tedy kasu na prodej vstupenek a jednu šatnu se sprchou a toaletami. V budoucnu by se pak zázemí dostavělo a vznikla by druhá šatna a sklad. „Potřebuji, abychom před luxusní hlediště poslali umělce z přijatelné šatny, ne z boudy, která tam je,“ uzavírá svůj pohled ředitel KZMB. 

O téhle variantě se podle místostarosty Petra Malacha už dnes baví i vedení města. Zatím se o tom diskutuje spíše neformálně, ale existuje snaha podpořit i v rozpočtu letní kino tak, aby byla na příští rok hotová část zázemí, projekční plocha a horní část kina. Otázka je, jestli je něco takového možné stihnout, pokud se nezačne pracovat už na podzim, ale až na jaře příštího roku, tedy až s financemi z rozpočtu na rok 2018. „Musí se to ještě prověřit, aby se to naplánovalo tak, aby letní kino nebylo zavřené. Budeme to určitě zase řešit tak, aby sezóna nebyla ohrožena,“ uvedl místostarosta Petr Malach.

Na první etapu přispělo ministerstvo kultury částkou 4 miliony korun, další 2 miliony přidal Jihomoravský kraj. Celkově se zatím v letním kině proinvestovalo 14,4 milionu korun.
