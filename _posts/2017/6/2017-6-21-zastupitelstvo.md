---
title: "Ze zastupitelstva: Nemocnice, letní kino, dopravní situace i sportovní hala"
perex: Pravidelná schůze boskovického zastupitelstva se nesla v poměrně klidném a bezkonfliktním duchu.
cover-photo: http://i.imgur.com/CLS88FZl.jpg
author: Tomáš Trumpeš
category: zpravodajství
---

*Další pravidelná schůze boskovického zastupitelstva se konala v úterý odpoledne v zámeckém skleníku. Hlavním tématem diskusí byla nemocnice, ale jednání se dotklo i dalších pro město důležitých bodů, jako je dopravní situace, rekonstrukce letního kina, Boskovická spojka či sportpark. Celkově se jednání neslo v poměrně klidném a bezkonfliktním duchu.*

{% photo src="http://i.imgur.com/CLS88FZ.jpg" caption="Jednání zastupitelstva" author="Tomáš Trumpeš" %}

Úvod zastupitelstva jako v poslední době obvykle provázelo mlčení v bodu Dotazy a připomínky občanů. Diskutovat se zvolenými zástupci nepřišel nikdo z obyvatel.

Obvykle pouze formální akt projednání zprávy o činnosti kontrolního výboru byl tentokrát obohacen o jednu zajímavou skutečnost – kontrolní výbor vznesl návrh, aby jeho se jeho členové mohli účastnit komisí pro výběrová řízení podle zákona o zadávání veřejných zakázek. Zastupitelstvo souhlasilo, byť návrh nepodpořila většina ČSSD ani místostarostka Dagmar Hamalová (KDU-ČSL).
Z finančního výboru odstoupil Luděk Řehoř, hnutí ANO 2011 na jeho místo nominovalo Michala Sychru a zastupitelé ho ve funkci potvrdili.

### DOTACE NA SPORTPARK, ZDRAVOTNICKÉ PŘÍSTROJE A SERIÁLY

Zastupitelé schválili dotaci 355 tisíc korun Službám na [letošní provoz sportparku](http://www.ohlasy.info/clanky/2017/04/sportpark.html). Bývalého starostu a opozičního zastupitele Jaroslava Dohnálka (ODS) zajímalo, jaký příspěvek budou Služby na provoz stezek pro horská kola potřebovat v příštím roce, když letos se sportpark otevírá až 16. července. Vedoucí odboru kanceláře tajemníka Miluše Rozkošná vyloučila, že by částka byla v případě celého roku dvojnásobná, přesnou výši podpory však město pro příští rok dosud zpracovanou nemá.

Individuální dotaci na nákup zdravotnických přístrojů ve výši 8 milionů korun dostane od města boskovická nemocnice. „Je to nejprve na dva anesteziologické přístroje, které se použily k doplnění nového anesteziologicko-resuscitačního oddělení; potom je to takzvané C-rameno neboli pojízdný rentgen pro operace traumatologie a úrazy. Stávající přístroj je starý, velmi často vynechává, a pokud by se to stalo během operace, bylo by to velmi nemilé. Potom je to ultrazvuk pro radiologické oddělení. Ten zajistí posun přístroje, který tam je, na ARO, odkud se přístoj přesune na gastroenterologii, tam zase na kardiologické oddělení, na dětskou ambulanci a nakonec kardio získá repasovaný přístroj echokardiograf. Je to taková akce kulový blesk. Dále jsou to doplňky a poslední, co by mělo do této dotace spadat, je operační traumatologický stůl, který je dvacet let starý a od nového roku už nedostane bezpečnostně technickou kontrolu,“ popsal jednatel nemocnice Miloš Janeček na žádost zastupitelů konkrétní nákupy.

Zastupitele Pavla Vlacha (TOP 09) zajímalo, jestli se po zakoupení nového ultrazvuku zkrátí čekací doba na vyšetření. „Čekací doba nezávisí na přístroji, ale na personálu,“ odpověděl jednatel nemocnice. Ten věří, že se přesto čekací doba zkrátí, protože se nemocnici podařilo získat od července brněnského lékaře pro služby v boskovické nemocnici. 

Dotaci 60 tisíc korun dostal Festival seriálů, jehož první ročník se v Boskovicích uskuteční v polovině července.

### ZADÁNÍ PRVNÍ ZMĚNY ÚZEMNÍHO PLÁNU

Zastupitelé se zabývali rovněž zadáním prvních změn územního plánu, které byly schváleny již na únorovém zastupitelstvu. Ke změně došlo při projednávání zejména v bodu týkajícím se boskovické čistírny odpadních vod. Krajský odbor životního prostředí uplatnil požadavek na vyhodnocení vlivu změny na životní prostředí. Požadavek se týkal i převedení takzvané německé dálnice z rezervního koridoru do návrhového, jak vysvětlil Milan Štulpa ze stavebního odboru. „Znamená to částečné prodloužení lhůty pro pořízení změny a vyšší náklady,“ doplnil Milan Štulpa.

Zastupitel Vladimír Farský byl nespokojený s formulací v materiálu, kde se píše o Boskovické spojce, že by měla zajistit konkurenceschopnost železniční dopravy s automobilovou, jakožto ekologicky šetrnější formy dopravy. „Jihomoravský kraj chce přitom po vybudování Boskovické spojky ukončit osobní vlakovou dopravu na trati 262 (z Boskovic do Velkých Opatovic, pozn. red.). To jsou protiklady, které nechápu a nemůžu to podpořit,“ uvedl Vladimír Farský. Stavební úřad však při zpracování návrhu musel ctít tuto argumentaci vycházející z krajských Zásad územního rozvoje. „Tento postesk by měl být směrován na Jihomoravský kraj, my s tím neuděláme vůbec nic,“ reagoval Jaroslav Dohnálek.

### PRODEJE A VÝMĚNY POZEMKŮ

Na ulici Dukelská pokračuje majetkové vypořádání bývalého mlýnského náhonu. Ten totiž oficiálně patří městu, lidé si ho ale často i bez odkupu zabrali, a tak si prodloužili svou zahradu. Zastupitelé schválili záměr prodeje těchto pozemků několika majitelům, nebo již přímo kupní či směnné smlouvy.

Za účelem sjednocení pozemků a vybudování garáží za takzvanými Kopřivami požádal o odkup pozemků podnikatel Luděk Řehoř. Zastupitelé mu vyhověli.

S pozemky souvisí i další bod, který zastupitelé projednávali – na základě smlouvy z roku 2013 získalo město do svého vlastnictví sítě, které vybudovala firma BK Invest v lokalitě Rovná. Z daňových důvodů se nakonec nejednalo o bezplatný převod, město za sítě zaplatilo symbolických 10 tisíc korun. Hodnota nabytého majetku je přibližně 7,5 milionu korun, město ho získalo na základě smlouvy o zajištění podmínek pro vybudování rodinných domů v této lokalitě.

### PŘEVOD BYTŮ NA MÁNESOVĚ

Do osobního vlastnictví získají byty obyvatelé domu číslo popisné 2202 na Mánesově ulici. Dům byl postaven v roce 1996 díky dotacím a částečně i díky půjčkám, které budoucí majitelé na jeho vybudování poskytli. Po uplynutí dvacetileté lhůty tak město splnilo svůj závazek a umožnilo majitelům byty získat.

### SPORTOVNÍ HALA A ČERVENÁ ZAHRADA

Bez diskusí se obešel materiál, který se týkal [možnosti výstavby sportovní haly na místě tělocvičen základní školy na Sušilově](http://www.ohlasy.info/clanky/2017/05/hala-susilova.html) a dalších plánů s Červenou zahradou. K poklidnému projednání nejspíš došlo proto, že se zastupitelé nad tématem už jednou sešli na neveřejné schůzi. Nakonec přijali usnesení, které vedení města dává čas do září prověřit komplexně možnost výstavby sportovní haly na Sušilově, včetně odkupu Jízdárny a souvisejících pozemků za cenu znaleckého posudku. V případě pozitivního výsledku by mohlo zářijové zastupitelstvo již projednat návrh kupní smlouvy na Jízdárnu a revokovat platné usnesení, které říká, že hala bude v Červené zahradě. Vedoucí investičního odboru Petr Zouhar se na dotaz zastupitelů, zda je v uvedeném termínu možné vše dostatečně připravit, vyjádřil kladně.

### ZÁVĚREČNÝ ÚČET A ROZPOČTOVÉ OPATŘENÍ

Zastupitelé na svém červnovém zasedání také bez výhrad schválili účetní uzávěrku a závěrečný účet za rok 2016. Rozpočet města Boskovice na rok 2016 byl schválen jako schodkový. Plánovaný schodek činil 21,58 milionů korun. Po všech úpravách nakonec město uzavřelo své loňské hospodaření s přebytkem 7,2 milionu korun.

V kapitole rozpočtových opatření v letošním rozpočtu je asi nejvýznamnějším bodem výše zmíněná dotace pro nemocnici. Dále pak snížení výdajů na opravu chodníků a zálivu na Dukelské ulici, neboť tato investice měla souviset s opravou krajské komunikace. Tu však Jihomoravský kraj odložil. Stejný případ se týká i ulice Podhradí a opravy kanalizace.
Městská správa sociálních služeb byla velmi úspěšná v získávání dotací, takže může vrátit městu jakožto svému zřizovateli částku 2,5 milionu korun.

Rozpočet stále počítá se schodkem zhruba 68 milionů korun. Od minulých úprav se ho podařilo snížit zhruba o necelé 3 miliony.

### ZASTUPITELSKÁ DISKUSE

V závěrečné debatě nad dotazy a připomínkami zastupitelů se opět vrátilo téma Boskovické spojky. Opoziční zastupitel Jiří Pevný (Sportovci) požádal, aby zastupitelé dostali na příštím jednání k projektu aktuální informace. Místostarostka Dagmar Hamalová (KDU-ČSL) uvedla, že na základě informací z jednání s firmou SUDOP, která projekt připravuje, vyplývá, že dojde ke zpoždění a se stavbou Boskovické spojky se nezačne v roce 2019, jak bylo dříve deklarováno. Přesný časový harmonogram ale stanoven nebyl.

Jiřího Pevného také zajímalo, jestli má vedení města variantu B pro případ, že neobdrží dotaci na stavbu polytechnického centra. Starostka Hana Nedomová (ČSSD) uvedla, že město očekává na výsledky dotačního řízení, které by měly být známy v září. Jinými variantami se rada nezabývala.

K tématu nemocnice se vrátil Jaroslav Dohnálek, kterého zajímalo především hospodaření nemocnice. Jednatel Miloš Janeček však rozporoval jeho informace o tom, že klesá výkonnost nemocnice, ale neklesá nákladovost. Dále uvedl, že nemocnice má problém s obnovou přístrojů a také se vzrůstajícími personálními náklady. „Platy ukrajují nemocnici stále větší částku z toho, co je schopna vyprodukovat. Pokud to bude tímto způsobem pokračovat, může se nemocnice dostat do situace, že nebude schopná plnit to, co stát slibuje zaměstnancům,“ dodal Miloš Janeček. Bývalý starosta Jaroslav Dohnálek se pozastavil také nad tím, jestli je nutné nyní investovat do nemocničních interiérů. Jednatel vysvětlil, že peníze na revitalizaci jdou z rozpočtu ministerstva, které ale peníze na přístroje nedá. Jaroslav Dohnálek pak vyjádřil přání, aby se zastupitelé nad tématem nemocnice dokázali sejít k samostatnému informačnímu jednání, podobně jako to udělali kvůli sportovní hale. S tím souhlasil i jednatel nemocnice.

Podrobnější informace k nemocnici si vyžádal také lékař a opoziční zastupitel Miroslav Klíma (ODS). Debata se týkala hlavně personální situace na radiologickém oddělení. Podle vyjádření jednatele vedení nemocnice radiology intenzivně hledají, funguje také externí smlouva se společností, která pro několik nemocnic zajišťuje popisování rentgenů. „Ekonomicky je to výhodnější, než kdyby byl lékař přítomen ve službě. Do diskuse se vkrádá otázka, jestli to nakonec nebude jedno z řešení v celé republice, pokud bude lékařů trvale málo,“ uvedl Miloš Janeček. Ten však celkově doufá, že personální situace v nemocnici je stabilizovaná, nastoupilo několik nových lékařů absolventů. Jsou ale oddělení, kde se očekává generační výměna, a tam bude nutné napřít síly. Také počet sester je na nejbližší měsíce stabilizován.

Probírala se i možnost větší spolupráce s místní zdravotnickou školou. Ředitel Pavel Vlach vysvětlil, že velká část jejich studentů je z Prostějovska a Svitavska, kam se po absolvování vracejí. Velkou konkurencí jsou také větší nemocnice, které sestrám nabízejí nejrůznější benefity, pokud se jim upíší třeba na dva roky. „Fakultní nemocnice v Hradci Králové nabízí náborový příspěvek 100 tisíc korun,“ uvedl jako příklad Miloš Janeček. Podobné je to i v dalších nemocnicích. Stejně tak nemůže boskovická nemocnice konkurovat platům, jaké dostanou sestry třeba v pražském Motole.

Několik připomínek měli zastupitelé také k situaci v dopravě. Konkrétně se jednalo o několik míst, kde přecházejí silnice děti při cestách do školy – zejména na Hybešově, pod Čížovkami a na křižovatce u lázní. „Řidiči se tam s tím vůbec ne*erou, jezdí tam jako hovada,“ zaznělo dokonce na zastupitelstvu z úst zastupitele Pavla Vlacha (TOP 09), který apeloval na to, aby přišla ke slovu represe a rychlost tam měřila Městská policie. Podle vyjádření místostarostky Dagmar Hamalové se všemi lokalitami už zabývala dopravní komise. Počkat s možnými kroky však chtějí na zpracovávaný výzkum dopravy ve městě.

Podnět na opravu chodníku na ulici Bílkova dal zastupitel Oldřich Grulich (ČSSD). Zastupitel Josef Opatřil (KSČM) dal podnět na opravu oken a sociálního zařízení v městském objektu takzvané školičky. A také upozornil na neustálé propady chodníku na ulici Šemberova.

Zastupitel Jiří Pevný pochválil [opravu letního kina](http://www.ohlasy.info/clanky/2017/05/letnak-zije.html) a apeloval na to, aby se v rekonstrukci pokračovalo a do rozpočtu byla začleněna suma na další etapu oprav. Senátorka a zastupitelka Jaromíra Vítková uvedla, že se snaží získat i další ministerskou dotaci. Na rychlé dokončení apeloval i Dominik Božek (TOP 09), který zmínil i možnost půjčky, aby se nemusela další etapa oprav odkládat.
