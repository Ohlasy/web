---
title: Gianniho kulturní výběr na červenec
cover-photo: https://i.ohlasy.info/EqCymbNl.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/EqCymbN.jpg" caption="Festival Boskovice, scéna na palouku u hradu" author="Tomáš Znamenáček" %}

### Renesanční den s divadlem Continuo

*Zámek Kunštát, 1. července 16:00*

Hned v první prázdninový den se na státním zámku v Kunštátě koná Renesanční den s divadlem Continuo. Ten bude sestávat z odpoledního loutkového představení pro děti i dospělé s názvem Murgila a Zorila, následovat bude dětská hudební dílna. Večer se potom můžeme těšit na pohybové představení Please Leave a Message. Zajímavostí je, že děti, které se prokážou vysvědčením se samými jedničkami, budou mít na odpolední představení vstup zdarma.

### Promenádní sezóna 2017

*Park u boskovického zámeckého skleníku, 2., 16., 23., 30. července 15:00*

V rámci boskovické promenádní sezóny se tradičně střídá dechová hudba s hudbou jiných žánrů. Co se týče dechových souborů, můžeme si poslechnout 2. července Boskovickou kapelu, 23. července Boskověnku a 30. července Dechovou hudbu Kunštát. Jedinou výjimkou tohoto měsíce bude neděle 16. července, kdy uslyšíme zpěvačku Kláru Veselou a akordeonistu Luciana Mayacihop, stylově se budeme pohybovat přibližně ve vodách world music, šansonu a folku.

### Kinematograf bratří Čadíků

*Svitávka, Blansko, Kunštát, Olešnice, Letovice, Vísky, 4.–27. července*

V červenci bude naším regionem tradičně projíždět Kinematograf bratří Čadíků. Promítat se budou opět výhradně české filmy: pohádka Řachanda, komediální drama Teorie tygra, dokument Trabantem do posledního dechu a romantická komedie Všechno nebo nic. Pojízdný kinematograf můžeme navštívit 4.–7. července ve Svitávce, 8.–11. července v Blansku, 12.–15. července v Kunštátě, 16.–19. července v Olešnici, 20.–23. července v Letovicích a 24.–27. července ve Vískách.

### Festival Boskovice 2017

*Boskovice, 6.–9. července*

Jednou z nejvýznamnějších kulturních událostí celého roku je festival pro židovskou čtvrť, letos půjde již o 25. ročník. Patrně největší osobností, která přijala pozvání, je australský hudebník Hugo Race, známý především někdejší úzkou spoluprací s Nickem Cavem. Ze zajímavých jmen české hudební scény můžeme jmenovat například Esazlesa, Ravelin 7 nebo Dunajskou vlnu. Festival se koná na různých místech po celém městě a kromě hudby tradičně nabízí i divadlo, film, literaturu, výstavy a další doprovodný program.

### Yellow Sisters dětem: Zvěřinec

*Zámek Boskovice, 7. července 17:00*

Ženské vokální kvarteto Yellow Sisters běžně provozuje hudbu napříč mnoha hudebními žánry, z největší části je ovlivněno africkou hudbou, americkým soulem a karibským reggae. Jeho členky se nevyhýbají ani politickému aktivismu, především jsou známé podporou akcí věnujících se lidským právům. V pátek 7. července se na nádvoří boskovického zámku představí s dětským programem s názvem Zvěřinec, což je i název jejich desky z roku 2012. Koncert se koná v rámci Boskovického pohádkového hřebínku, dalšími akcemi bude v pátek 21. července kejklířské představení Komedianti na káře a v pátek 28. července představení Divadla ŠuS Skřítek Skříňáček.

### Ondřej Havelka a Melody Makers: Bude to jinak

*Zámek Lysice, 8. července 20:00*

V sobotu 8. července navštíví lysický zámek oblíbený zpěvák, tanečník, herec a režisér Ondřej Havelka se svým orchestrem Melody Makers, zaměřujícím se na jazz, swing a taneční hudbu 20., 30. a raných 40. let. Orchestr vznikl v roce 1995 po odchodu Ondřeje Havelky z Originálního pražského synkopického orchestru, kde předtím působil téměř dvacet let. Kromě autentické interpretace historického jazzu a swingu můžeme očekávat zpěv, mluvené slovo, tanec i step.

### Ewa Farna

*Letní kino Boskovice, 14. července 19:30*

Ewa Farna je zpěvačka polské národnosti s českým občanstvím a v současné době patří mezi největší hvězdy domácího středního proudu. Svůj první hit Měls mě vůbec rád nazpívala v roce 2006 v pouhých třinácti letech, od té doby nahrála spoustu dalších alb a singlů a získala množství ocenění, čerstvě například 1. místo za nejlepší zpěvačku i nejlepší videoklip roku 2016 v Hudebních cenách Žebřík.

### Letovické letnění

*Zámek Letovice, 21. července 17:00*

V pátek 21. července se na akci s názvem Letovické letnění představí hned tři hudební skupiny: Paleta Band Letovice, hrající folk, swing a blues, rockoví The Beaters a na závěr legendární letovická bigbítová kapela B-Niccol. Koncert se koná na nádvoří zámecké jízdárny, za špatného počasí v jejím sále.

### Festival 3+1

*Koupaliště Letovice, 29. července*

Jednou z nejpříjemnějších letních akcí bývá festival 3+1 Letovice, jehož hlavní večer se odehrává na letovickém koupališti a letos opět nabízí velmi kvalitní hudební program. Po vystoupení na Boskovickém pohádkovém hřebínku v Boskovicích se opět můžeme těšit na ženské vokální kvarteto Yellow Sisters, brněnští MIDI LIDI nabídnou svou electro-video-lásku, kombinaci rapu a cikánských rytmů nabídnou Gipsy.cz. Jananas svůj styl označují jako hardcore-folk, jemnější folkové odstíny nabídne regionální uskoupení Od ucha k uchu. Sobota 29. července je tedy rozhodně dobrou příležitostí vyrazit do Letovic.

### Magdalena Říčná: Kousek Itálie

*Zámek Lysice, 30. července 17:00*

V neděli 30. července se v renesančním salonku lysického zámku koná vernisáž výstavy Magdaleny Říčné s názvem Kousek Itálie. Magdalena Říčná se zabývá volnou tvorbou, ilustruje poezii a realizovala řadu knižních přebalů. Ráda pracuje s akvarelem v kombinaci s linií kresby a ručně psaného písma. Často využívá techniky suchého pastelu. V ilustracích i volných grafických listech se objevuje rovněž slepotisk. Její výtvarná práce často souvisí s architekturou. Navrhuje design a grafická řešení informačních systémů a také upravuje interiéry liturgických prostor.
