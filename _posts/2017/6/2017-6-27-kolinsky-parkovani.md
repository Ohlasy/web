---
title: Radní má před domem upravené stání za městské peníze. Sousedi ne
cover-photo: http://i.ohlasy.info/iJdbbLIl.jpg
author: Marek Osouch
category: zpravodajství
---

*Boskovický radní za ČSSD Milan Kolínský má před svým domem za peníze z rozpočtu města nové pohodlné parkovací stání bez výtluků. Sousedé však i přes úpravy v tamní lokalitě parkují jen na štěrku jako dřív.*

{% photo src="http://i.ohlasy.info/lhZjICm.jpg" caption="Stav silnice po opravách" author="Marek Osouch" %}

Od začátku letošního roku visel v plánech údržby zeleně v Boskovicích bod, který počítal se skácením jeřábu ptačího u výjezdu z Boskovic v Havlíčkově ulici. Strom byl totiž už podle vyjádření úředníků odumřelý, a tak ho město nechalo z bezpečnostních důvodů odstranit, aby neohrožoval chodce ani auta.

Pás zeleně po skáceném stromu, který už téměř nebyl vidět, následně město nechalo upravit. Dnes jsou proto na kraji města vysázené nízké keříky prosypané mulčovací kůrou. „Vytvořený pás zeleně také zabraňuje najíždění vozidel na chodník při otáčení v naprosto nevhodném a nepřehledném místě silnice,“ uvedl mluvčí boskovické radnice Jaroslav Parma.

Na úpravě zeleně by nebylo nic zvláštního, kdyby se zároveň s ní neopravilo i přiléhající parkovací stání, a kdyby dům, před kterým úpravy probíhaly, nevlastnil boskovický radní za ČSSD Milan Kolínský.

„Byl to podnět mě jako občana a návrh včetně fotodokumentace s upozorněním na stav na městském pozemku před mým domem, nic dalšího jsem nepožadoval,“ prohlásil radní a tvrdí, že sám před domem neparkuje. V zaslaném podnětu podle svých slov navrhoval dvě možné varianty úprav. „První možnost byla zřídit legální parkovací stání včetně mobiliáře, jako je odpadkový koš, druhá možnost vysadit podél chodníku keře a zabránit tak parkování na chodníku a bourání mého plotu,“ doplnil radní. Nakonec nastaly obě varianty, s výjimkou umístění zmíněného koše.

{% photo src="http://i.ohlasy.info/DlIzRMN.png" caption="Původní stav před opravami" author="Mapy.cz" %}

Hned v sousedství domu radního, kde končí upravený pás zeleně, ovšem vše zůstalo nedotčené. Místo je přitom velmi podobné tomu, které bylo ještě loni před domem Kolínského. Silnice zde volně přechází v parkovací stání na hrubém štěrku a ten dále v trávník, takže do něj mohou auta bez problému vjet a stát tam nebo se i otáčet v místě, které radnice jen o pár metrů výše nazývá nevhodným a nepřehledným.

„Upravoval se pouze prostor pro náhradní výsadbu, u sousedních nemovitostí prostor řešen nebyl, v těchto místech jsou zdravé stromy,“ sdělil mluvčí radnice. Úpravy před domem radního vyšly celkově na 36 tisíc korun, z toho stání pro auta stálo 31 tisíc.

Soused Antonín Horák, před jehož domem je pozemek stále ve stejném stavu, o podobnou úpravu usiluje podle svých slov už dlouho. Vždy mu prý ovšem na radnici řekli, že to nejde, protože část pozemku u silnice vlastní Jihomoravský kraj. Stejná situace při srovnání fotografií a mapy katastru je i před domem radního. Na pořízené fotografii je vidět, že nový asfalt přiléhá přímo k silnici, nikoli pouze k části zachovaného staršího asfaltu v místě stání. Ten starší navíc ani není až k hranici s pozemkem města, naopak i tam nový asfalt zasahuje do pozemku kraje. „Tam to prostě chtěli opravit, tak to opravili. Samozřejmě, že mě to štve,“ zlobí se soused a upozorňuje, že se krajnice vozovky před jeho domem postupně drolí a sám s tím nemůže nic dělat.

Proč radní Milan Kolínský jakožto jeden z představitelů města nepožádal o úpravu celé lokality včetně části před sousedovým domem? „Řešil jsem situaci před svým domem. Mě pan Horák nikdy ani kvůli této věci nekontaktoval,“ dodal.
