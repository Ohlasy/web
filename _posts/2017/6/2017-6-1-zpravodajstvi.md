---
title: Zpravodajský přehled za květen
cover-photo: https://i.ohlasy.info/6vXCA7m.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v květnu na Boskovicku událo.*

{% photo src="https://i.ohlasy.info/6vXCA7m.jpg" caption="Místo pro budoucí sportovní halu?" author="Tomáš Trumpeš" %}

Boskovice řeší [novou variantu místa pro stavbu sportovní haly](http://www.ohlasy.info/clanky/2017/05/hala-susilova.html). S návrhem přišel volejbalový trenér František Učeň, hala by se podle něj měla postavit na místě dnešních dvou tělocvičen u ZŠ Sušilova. Ty by se musely zbourat. Současně by město mělo v rámci navrhovaného řešení vykoupit a zrekonstruovat halu ve vedlejší jízdárně. [První reakce na návrh](http://www.ohlasy.info/clanky/2017/05/hala-reakce.html) jsou vstřícné.

Takzvaně do ztracena se vytratily [výsledky auditu](http://www.ohlasy.info/clanky/2017/05/audit-nemocnice.html), který v nemocnici na příkaz dozorčí rady nechalo zpracovat nové vedení. Nejprve padala ze strany vedení města silná slova, že audit odhalil nesrovnalosti, na základě kterých budou podána trestní oznámení, dnes je audit uzavřen s tím, že je vše v pořádku a nebude ani zveřejněn.

Pokročila [rekonstrukce letního kina](http://www.ohlasy.info/clanky/2017/05/letnak-zije.html). V areálu jsou namontovány lavičky ze sibiřského modřínu a na červen se plánují první akce. Tou úplně první bude celostátní kolo přehlídky Středoškolské odborné činnosti.

Blíží se také 25. ročník festivalu Boskovice, v jehož čele stojí po celou dobu [Čestmír Huňát, se kterým jsme pořídili obsáhlý rozhovor](http://www.ohlasy.info/clanky/2017/05/rozhovor-hunat.html).

Na průčelí boskovické nemocnice bude umístěn [babybox](http://www.ohlasy.info/clanky/2017/05/babybox-nemocnice.html). Nemocnice řeší také nákup potřebných přístrojů, některým z těch stávajících totiž dochází životnost. 

{% photo src="https://i.ohlasy.info/MDR7RTa.png" caption="Statistiky exekucí v Boskovicích" author="mapaexekuci.cz" %}

Projekt [Mapa exekucí](http://mapaexekuci.cz/) zveřejnil data o předluženosti v České republice. Také boskovická čísla, ačkoliv celostátně podprůměrná, vypadají hrozivě.

Boskovice a Svitávku navštívili [potomci tří významných rodin](http://boskovice.cz/potomci-tri-vyznamnych-rodin-navstivili-svitavku-a-boskovice/d-30881/p1=1019) – Löw-Beer, Tugendhat a  Stiassny. Účastnili se festivalu Meeting Brno. Ve Svitávce si prohlédli vily a v Boskovicích židovskou čtvrť.

Boskovice navštívil také [premiér Bohuslav Sobotka](http://boskovice.cz/starostka-privitala-premiera/d-30914/p1=1019).

V zámeckém skleníku byla instalována [nová klimatizace](http://boskovice.cz/ve-skleniku-bude-prijemne-v-lete-i-v-zime/d-30832/p1=1019).

[Mateřské centrum slavilo 15 let](http://boskovice.cz/materske-centrum-slavilo/d-30811/p1=1019) od svého založení.

Policie řešila poněkud bizarní kauzu mladých lidí, kteří útočili na chodce z projíždějícího auta [kelímky s hořčicí a syrovými vejci](http://zrcadlo.net/clanky/Mladi-utocili-na-lidi-horcici-a-vajicky-z-jedouciho-auta-3986/). Pachatelé byli dopadeni.

Městská rada schválila seznam dětských hřišť a sportovišť pro osoby mladší 18 let. Vzhledem k novému zákonu to tak znamená, že se zde nemohou zdržovat osoby pod vlivem návykových látek. Policie tak získala silnější nástroj, jak na těchto místech zajišťovat pořádek.

Konaly se [osmé Boskovické běhy](http://boskovice.cz/osme-boskovicke-behy-lamaly-rekordy/d-30717/p1=1019). A opět byly rekordní, v dětských kategoriích odstartovalo celkem 390 dětí a v hlavním Běhu za sedmizubým hřebenem odstartovalo rovněž rekordních 637 běžců.

Podle údajů Ministerstva financí skončily v Boskovicích další hrací automaty. Zbývá jich posledních pět, z nichž třem končí licence ve druhé polovině září. Posledním dvěma pak příští rok v lednu.

Unikátní archeologický nález byl učiněn u Kunštátu. Jedná se o [dvoumetrový ženský bronzový keltský opasek](https://www.novinky.cz/domaci/438565-hledac-objevil-u-kunstatu-unikatni-opasek-z-dob-keltu.html). Našel jej hledač s detektorem kovů a přivolal archeology. Opasek byl vyroben před více než dvěma tisíci lety.

[Rekonstrukce letovické přehrady Křetínky](http://blanensky.denik.cz/zpravy_region/oprava-hraze-kretinky-povodi-hleda-spolecnou-rec-s-mistnimi-20170520.html) začne až po roce 2019. Při modernizaci bude upřednostněna varianta, která znamená co nejmenší snížení hladiny.
