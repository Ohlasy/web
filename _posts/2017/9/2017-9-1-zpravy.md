---
title: Zpravodajský přehled za srpen
cover-photo: https://i.ohlasy.info/i/p4fqssu.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v srpnu na Boskovicku událo.*

{% photo src="https://i.ohlasy.info/i/p4fqssu.jpg" caption="Premiér Bohuslav Sobotka na pietním aktu v Hodoníně u Kunštátu" author="Úřad vlády ČR" %}

Tomáš Znamenáček podal za Ohlasy [žalobu proti rozhodnutí správního orgánu na boskovickou nemocnici](http://www.ohlasy.info/clanky/2017/08/nemocnice-soud.html). Nemocnice nám odmítla poskytnout audit, který si nechala zpracovat. Soud rozhodne, jestli je nemocnice plně vlastněná městem veřejnou institucí a musí informace poskytnout.

Exministr zdravotnictví za ODS Tomáš Julínek, který v boskovické nemocnici do prosince roku 2015 působil ve funkci náměstka pro ekonomiku a správu, dostal [podle rozhodnutí blanenského soudu](http://www.ohlasy.info/clanky/2017/08/julinek-vyhozen-nepravem.html) od boskovické starostky Hany Nedomové (ČSSD) v roli jednatelky neplatnou výpověď. Rozsudek ve sporu Tomáše Julínka s nemocnicí zatím není pravomocný.

Boskovickou nemocnici [navštívili premiér Bohuslav Sobotka a ministr zdravotnictví Miloslav Ludvík](http://zrcadlo.net/clanky/Premier-podporil-zajem-o-prevod-boskovicke-nemocnice-pod-kraj-4262/). Premiér podpořil zájem představitelů města o převod nemocnice na příspěvkovou organizaci kraje.

Vyasfaltovaná plocha před domem boskovického radního Milana Kolínského (ČSSD) v Havlíčkově ulici, na niž redakce Ohlasů před časem upozornila, nenechala klidnými několik lidí ze sousedství. [Chtějí také úpravy](http://www.ohlasy.info/clanky/2017/08/doprava-havlickova.html), hlavně u křižovatky s ulicí Boženy Němcové. Nový asfalt je po radním a jeho sousedovi Antonínu Horákovi položený také u domu Josefa Trnky.

Finišují přípravy na [opravy sokolovny](http://www.ohlasy.info/clanky/2017/08/oprava-sokolovny.html). Ty však mají řešit pouze nejnutnější problémy, komplexní rekonstrukce má přijít v budoucnosti.

Majitel Panského dvora Luděk Řehoř [získal napočtvrté souhlas státní památkové péče](http://www.ohlasy.info/clanky/2017/08/rozhovor-rehor.html) s návrhem rekonstrukce této barokní památky v centru Boskovic. Návrh vzešel z ateliéru architekta Zdeňka Fránka.

Silničářům se podaří [podepřít a zprovoznit most u Černé Hory](http://blanensky.denik.cz/zpravy_region/uleva-pro-ridice-a-obyvatele-podepreny-most-u-cerne-hory-unese-i-nakladni-auta-20170824.html) i pro těžká auta. Nejpozději 13. září tak přestanou jezdit přes městys.

Majitelé bývalých lázní ve Velké Roudce u Velkých Opatovic [představili plán jejich obnovy](http://blanensky.denik.cz/zpravy_region/vyhlasene-byvale-lazne-ceka-promena-oslovi-rodiny-20170826.html). Vzniknout by zde mělo rekreační středisko pro rodiny s dětmi spojené s wellness prvky zaměřenými na zdravotní účely.

Blíží se [volby](http://www.ohlasy.info/clanky/2017/08/volebni-historie.html) do Poslanecké sněmovny.

Bohuslav Sobotka navštívil jako první premiér České republiky pietní akt, který připomenul oběti romského holokaustu v Hodoníně u Kunštátu.
