---
title: "Rendez-vous s jazykem: Místní jména na Boskovicku – Krhov"
cover-photo: http://i.ohlasy.info/DQa49D2l.jpg
author: Vít Boček
category: seriály
serial: jazyk
---

*Obec Krhov leží asi sedm kilometrů jihozápadně od Boskovic. V jejím názvu se skrývá slovo, které již v dnešní češtině není živé a jehož původ je nejasný.*

{% photo src="http://i.ohlasy.info/VaByeGQ.jpg" caption="Krhov" author="Jiří Komárek" %}

Název obce je poprvé doložen k roku 1505 ve spojení *z Krhova*. Následují pak tyto doklady: *Krhow* (1569, 1677), *Krhoff* (1718), *Krhow* (1720, 1751), *Krchow* (1846), *Krhow* a *Krhov* (1872). Existují dva výklady tohoto názvu. Nejspíše byl odvozen přivlastňovací příponou *-ov* od osobního jména *Krha*, které asi pocházelo od staročeského slovesa *krhati* s významem „slzet, mokvat (o očích), trpět očním výtokem“. Osobní jméno *Krha* by tak vyjadřovalo tělesný nedostatek nositele tohoto jména, podobně jako je tomu například u jmen *Hrbník*, *Mrzák* nebo *Šilhan*. Název *Krhov* by pak znamenal jednoduše „ves lidí Krhových“. Potíž tohoto výkladu spočívá v tom, že uvažované jméno *Krha* ve staré češtině není doloženo (známo je však jméno *Krhan*). Alternativní výklad proto počítá s tím, že název *Krhov* byl odvozen přímo od slovesa *krhati*, a znamenal tedy původně „ves lidí, kteří krhají“, tedy lidí, kteří mají oční potíže, tj. kterým často slzí či mokvají oči.

Pokud jde o sloveso *krhati*, to bylo už ve staré češtině ojedinělé. Existovala ještě jeho odvozenina *krhánie* „slzení, slzavost očí“. O něco více je doloženo přídavné jméno *krhavý* „uslzený, postižený očním výtokem, chorobně slzivý, mokvající“, které mělo i pěkné synonymum *okotečný*. I později se tato slova v češtině vyskytují jen ojediněle a dnešními výkladovými slovníky jsou hodnocena jako knižní. Známy jsou doklady například z díla Zikmunda Wintra nebo Jaroslava Vrchlického. Z Podještědí je doloženo ještě nářeční spojení *krhaničkovo lisťi* jako název jitrocele. Motivace je zde zřejmá, neboť tato bylinka se odedávna používá v lidovém léčitelství při očních problémech, má tišící a hojivý účinek na zanícené oči.

Příbuzná slova v ostatních slovanských jazycích jsou doložena také velmi málo. Ve starší slovenštině existovalo přídavné jméno *krhavý* s významem „mající oční maz v očních koutcích“ a podstatná jména *krhavosť* a *krhanie* „nadměrné množství očního mazu v očích“. Snad sem patří také slovenské nářeční *krhúňať* „dávit, zvracet“. Příbuzné tvary pak existují ještě ve slovinštině, kde je sloveso *krgati* „kapat, vytékat, vylévat se přes okraj“ a přídavné jméno *krgav* „slzící“.

Hlubší etymologie těchto slovanských slov je nejistá. Z uvedených sloves se dá rekonstruovat praslovanské sloveso *\*kъrgati* (původní *g* se v češtině a slovenštině změnilo na *h*, zatímco ve slovinštině zůstalo zachováno; takzvaný tvrdý jer *ъ* v této pozici zanikl). Tento slovanský tvar pak různí etymologové spojovali s dalšími slovy z jiných indoevropských jazyků, ale tyto pokusy nejsou moc přesvědčivé. Nejvýznamnější český etymolog Václav Machek měl za to, že praslovanské *\*kъrgati* je příbuzné se staroindickým slovem, které znělo *śṛṅghānikā* a mělo význam „nosní hlen, sopel“. Obě slova by pak pocházela od indoevropského kořene *\*ḱṛgh-*, který by označoval něco vytékajícího (u Slovanů z očí, u starých Indů z nosu). Staroindické slovo však většina specialistů na tento jazyk vykládá jinak.

Pravděpodobnější je tak asi výklad, že praslovanské slovo souvisí ještě s dalšími slovanskými slovy, konkrétně se srbochorvatským nářečním *krga* „kmen, stonek, stvol“ a ruským nářečním *karga* „výrůstek na kmeni břízy“. Pro tato slova se předpokládá výchozí tvar *\*kъrga* s významem „ohýbat se, narůstat, natékat“, a ten je pak možno spojit s pojmenováním krku, praslovansky *\*kъrkъ*.

Osobně myslím, že praslovanské *\*kъrgati* by snad mohlo nějak souviset s rumunským slovesem *curge* „běžet, probíhat; pocházet z; téct, proudit; prosakovat“, které je pokračováním latinského *currere* „běžet“. Nejstarší rumunské texty pocházejí až z 16. století a o tom, co se dělo na území dnešního Rumunska předtím, nemáme moc jasnou představu. Zcela zjevně však existuje řada slovanských slov přejatých už ve středověku do rumunštiny. Počítá se proto s tím, že na etnogenezi Rumunů a vzniku jejich jazyka se významně podíleli Slované, s nimiž se v raném středověku dostali do styku (románský původ rumunštiny z latiny je ovšem nepochybný, slovanský vliv je pouze sekundární). 

Lze si tak představit, že naše *krhati* a ostatní příbuzné tvary by mohly být zase naopak přejetím z rumunského *curge*. Do češtiny a slovenštiny se mohlo toto původem rumunské slovo dostat i při takzvané valašské kolonizaci, tedy procesu šíření salašnické kultury, který probíhal v 15. až 18. století v širokém oblouku Karpat a zasáhl území Rumunska, Maďarska, Ukrajiny, Polska, Slovenska a Moravy.

Na Moravě ostatně existuje ještě několik dalších obcí se základem *krh-*: Krhov nedaleko Bojkovic v okrese Uherské Hradiště, Krhová v okrese Vsetín, více na západ pak Krhovice v okrese Znojmo a Krhov v okrese Třebíč. V Čechách naproti tomu najdeme pouze jednu obec s tímto slovním kořenem, Malé Krhovice u Kadaně v okrese Chomutov.

Pokud se vrátíme ke jménu *Krhov*, můžeme si všimnout, že v průběhu staletí se název příliš neměnil. Za zmínku stojí jenom dvě podoby, které asi vznikly lidovou etymologií, tedy mylným přiřazením k jiným slovům: *Krchow* (1846) asi vzniklo podle slova *krchov* „hřbitov“ (to bylo přejato z německého *Kirchhof*), zatímco *Krhoff* (1718) se patrně připodobnilo německému *Hoff* „dvůr“.
