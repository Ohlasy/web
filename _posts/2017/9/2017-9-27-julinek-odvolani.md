---
title: Nemocnice se ve sporu s Julínkem neodvolala. Výpověď tak definitivně neplatí
perex: Uběhla odvolací lhůta a nemocnice svého práva na odvolání nevyužila, rozsudek je pravomocný.
cover-photo: https://i.imgur.com/PbHcDR7l.jpg
author: Marek Osouch
category: zpravodajství
---

*Výpověď pro exministra zdravotnictví za ODS Tomáše Julínka z boskovické nemocnice neplatí, ode dneška už pravomocně. Uběhla totiž odvolací lhůta a nemocnice svého práva na odvolání nevyužila.*

{% photo src="https://i.imgur.com/PbHcDR7.jpg" caption="Tomáš Julínek u soudu" author="Marek Osouch" %}

„Nemocnice se rozhodla neodvolat na doporučení právníků. Více v tuto chvíli není co dodat,“ sdělil jednatel boskovické nemocnice Miloš Janeček. Ten už přitom přišel do nemocnice, když byla bez Tomáše Julínka, který z nemocnice musel odejít v době zhruba dvouměsíčního angažmá boskovické starostky Hany Nedomové (ČSSD) v roli jednatelky. Zrušením jeho místa chtěla podle svého vysvětlení Hana Nedomová zeefektivnit chod nemocnice. Podle soudu to ale bylo jinak. „Soud má za to, že šlo o fiktivní rozhodnutí o organizační změně. Jednalo se pouze o nástroj, jak se zbavit žalobce,“ [konstatovala v srpnu při rozsudku soudkyně Petra Burešová](http://www.ohlasy.info/clanky/2017/08/julinek-vyhozen-nepravem.html).

Starostka přitom hned po rozsudku věřila, že nemocnice využije opravného prostředku a podá odvolání. „Myslím si, že organizační změna proběhla v pořádku. Jsou tu samozřejmě možné opravné prostředky. Sama jsem ještě rozsudek neviděla, takže dál se k tomu nemám jak vyjadřovat,“ sdělila tehdy starostka. K neodvolání nemocnice posléze jen stručně dodala, že rozhodnutí je v kompetenci jednatele. S vedením nemocnice rozhodnutí podle svého vyjádření neprobírala: „Je to pracovně-právní spor, který řeší nemocnice sama.“

V současné době, kdy uplynula odvolací lhůta a rozsudek je pravomocný, je jasné, že boskovická nemocnice bude muset Julínkovi uhradit náklady řízení jakožto strana, která spor prohrála. Otázkou je však ušlá mzda.

Brněnská advokátka Irena Valíčková, která se zaměřuje na pracovní právo, před časem pro MF DNES uvedla, že je důležité, jestli Tomáš Julínek písemně oznámil nemocnici, že trvá na dalším zaměstnávání. Ani toto ale podle ní není zásadní podmínka, jako v jiných sporech totiž v konečné fázi záleží na soudu. „Praxe bývá taková, že nejdříve se podává žaloba na neplatnost ukončení pracovního poměru a následně druhá na ušlou mzdu,“ vysvětlila brněnská advokátka Irena Valíčková.

Julínek tak může podat novou žalobu, a to skutečně nevyloučil. „To bude věcí jednání,“ řekl jen stručně bývalý ekonomický náměstek nemocnice. O jakou částku ale může v konečné sporu jít, lze jen odhadovat. Valíčková totiž také v MF DNES říká, že soud spory o ušlou mzdu posuzuje velmi individuálně. „Soud totiž někdy přiřkne ušlou mzdu hned od data výpovědi, jindy až po odstupném. Také se zohledňuje, zda daný člověk v tom období pracoval a za jakou mzdu,“ doplnila advokátka.

Zrekapitulujme si tedy vývoj: Julínek skončil v Boskovicích koncem listopadu 2015. Následovala dvouměsíční výpovědní lhůta do konce ledna a poté tříměsíční odstupné ve výši asi 289 tisíc. Jsme tak na začátku května 2016 a od dubna 2017 nastoupil Tomáš Julínek jako šéf tří nemocnic v Pardubickém kraji. V prosinci 2016 ještě říkal, že je víceméně na volné noze.

Pokud tedy budeme počítat květen 2016 až duben 2017, vychází ušlá mzda na více jeden milion korun. Pokud by ale případný soud počítal ušlou mzdu už od data neplatné výpovědi až do pravomocného nabytí rozsudku teď na konci září, může konečná částka vyšplhat až na částku 2,1 milionu korun.