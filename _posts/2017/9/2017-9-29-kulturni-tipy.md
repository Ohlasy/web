---
title: Gianniho kulturní výběr na říjen
cover-photo: http://i.ohlasy.info/2TJFGkZl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="http://i.ohlasy.info/2TJFGkZ.jpg" caption="Vernum 2013 Ensemble" author="Tomáš Znamenáček" %}

### V rytmu tanga

*Kulturní dům Letovice, 4. října 18:30*

Ve středu 4. října se bude v kulturním domě v Letovicích konat první koncert z cyklu Kruh přátel hudby. Program nese název V rytmu tanga, skladby argentinského skladatele a instrumentalisty Astora Piazzoly a dalších renomovaných autorů tohoto žánru bude hrát houslový virtuóz Jaroslav Svěcený v doprovodu akordeonisty Ladislava Horáka.

### Blade Runner 2049

*Kino Panorama Boskovice, 6.–7. října 19:30*

Film s názvem Blade Runner 2049 navazuje na kultovní cyberpunkový film Blade Runner režiséra Ridleyho Scotta z roku 1982 podle předlohy pocházející z pera spisovatele Philipa K. Dicka. Děj se odehrává o třicet let později, důstojník losangelské policie v něm pátrá po hrdinovi prvního dílu Ricku Deckardovi, jehož roli si zopakoval Harrison Ford. Režie se tentokrát ujal kanadský režisér Denis Villeneuve, který už má na svém kontě několik povedených snímků a aktuálně připravuje také nové filmové zpracování knihy Duna od Franka Herberta.

### Luboš Soukup & Points Septet

*ZUŠ Letovice, 14. října 19:00*

Na další kvalitní jazzový koncert se můžeme těšit v sobotu 14. října v Letovicích. V Dánsku žijící český saxofonista Luboš Soukup rozšířil své mezinárodně úspěšné jazzové kvarteto Points a vznikla kapela Points Septet. Výrazný prostor dostávají dechové nástroje – trubka, pozoun, saxofony i klarinet.

### Naším pohledem

*Galerie zámeckého skleníku, 15. října 15:00*

Pastely Libuše Baďurové s květinovými motivy, fotoobrazy Josefa Budiše, a fotografie Pavla Mazala budou od neděle 15. října k vidění v prostoru galerie boskovického zámeckého skleníku. Vernisáží výstavy těchto boskovických autorů bude provázet Alois Hynek a program by měl být doplněn společným zpěvem.

### Všechny cesty vedou do Kunštátu

*Kulturní dům Letovice, 20. října 18:00*

Výstavu umělců z Kunštátu a okolí s názvem Všechny cesty vedou do Kunštátu budeme mít možnost od pátku 20. října navštívit v kulturním domě v Letovicích. Mezi vystavovanými autory se objeví Lubomír Hluštík, Petra Hluštíková, Maria Kulina, Sergej Kulina, Tatjana Kulina, Zdeněk Lindovský, Vít Ondráček, Eva Pikartová, Prokop Veselý, Daniel Seko, Nikola Seko, Milan Růžek a Radmila Růžková. Na vernisáži promluví Josefa Popelková a na klavír zahraje Sergej Golubkov, výstava potrvá do 9. listopadu.

### David Jemelka: V nitru barev

*Galerie Otakara Kubína, 21. října 15:00*

V sobotu 21. října bude v Galerii Otakara Kubína v Boskovicích slavnostně zahájena výstava abstraktních obrazů Davida Jemelky s názvem V nitru barev. Úvodní slovo pronese Jan Jemelka, v rámci kulturního programu zahraje Vojtěch Jemelka na elektrické klávesy. Výstava končí v neděli 12. listopadu.

### Halasův Kunštát

*Kunštát na Moravě, 21. října 16:00*

Tradiční vzpomínkové setkání příznivců poezie, recitace a kulturních zážitků Halasův Kunštát letos připadá na sobotu 21. října. U hrobu Františka Halase promluví básník a držitel ceny Magnesia Litera v kategorii poezie za rok 2016 Ladislav Zedník, následovat bude jako vždy setkání s finalisty Literární soutěže Františka Halase v kunštátském kulturním domě. Hlavní večerní program začne v 19 hodin, nese tentokrát název Spotřebována je už víra naše? a bude sestávat z textů F. Halase, J. Zahradníčka, J. Š. Baara, K. Bochořáka a dalších.

### Listování: Robert Fulghum jako opravář osudů

*Knihovna Letovice, 25. října 18:00; Kino Panorama Boskovice, 25. října 20:00*

Oblíbený americký spisovatel Robert Fulghum přijede do Letovic i Boskovic představit svou novou knihu Opravář osudů, součástí programu bude i divadelní představení z knihy Co jsem to proboha udělal?, která se nese v duchu knih, kterými se proslavil v 90. letech, a obsahuje postřehy, příhody a témata, které autora v životě, při psaní a na cestách potkávají. Na závěr budou mít účastníci možnost si s Robertem Fulghumem popovídat a nechat si podepsat knihy, některé tituly budou i na místě k prodeji.

### Dvořák v evangelickém kostele

*Evangelický kostel Boskovice, 29. října 11:00*

Už téměř pět let působí pod vedením Ondřeje Tajovského soubor Vernum 2013 Ensemble, který v komorním obsazení provádí díla světových i českých autorů. Letos přichází s Dvořákovou Mší D dur, skladbou radostnou a plnou světla. V průběhu podzimu vystoupí na několika místech, v Boskovicích se zastaví v rámci dopoledního koncertu v evangelickém kostele.

### Libor Šmoldas Organ Trio

*Zámecký skleník Boskovice, 31. října 19:00*

Kytarista Libor Šmoldas, pianista a varhaník Jakub Zomer a bubeník Václav Pálka se postarají o program dalšího koncertu z cyklu Jazz and Blues Boskovice 2017/2018. Skupina navazuje na více než sedmiletou existenci Libor Šmoldas Quartetu a vychází nejen z jazzové tradice, ale silně se opírá i o blues, funk a soul šedesátých let. Zajímavostí je, že Jakub Zomer hraje na autentické varhany Hammond B3, které jsou v našich zemích málokdy k vidění a slyšení.