---
title: Gianniho kulturní výběr na prosinec
cover-photo: https://i.ohlasy.info/HQMMs5h.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/HQMMs5h.jpg" caption="Cimbal Classic" %}

### Vánoční obyčeje rodu českého

*Muzeum regionu Boskovicka, 1. prosince 16:00*

Hned v první prosincový den se v boskovickém muzeu koná beseda věnovaná adventnímu a vánočnímu období, spojená s praktickou ukázkou vybraných zvyků. V 16:30 na besedu naváže adventní dílnička zaměřená na výrobu vánočních ozdob a dekorací.

### Lanugo

*Sál ZUŠ Letovice, 1. prosince 20:00*

Pražské jazzové uskupení s názvem Lanugo, které vystoupí v Letovicích 1. prosince, bychom mohli s klidným svědomím označit jako superskupinu: zpěvačka Markéta Foukalová je známá z kapel Madfinger a Yellow Family a spolupracovala například s Michalem Pavlíčkem nebo Michalem Prokopem, kontrabasista Rastislav Uhrík působí ve Vertigo Quintetu, klávesista Viliam Béreš ve funkové kapele Toxique, a tak bychom mohli pokračovat. V Lanugu tito muzikanti kombinují popové a jazzové prvky a jejich letovické vystoupení bude jistě silným zážitkem.

### Václav Havel – Politika a svědomí

*Radniční věž Boskovice, 2. prosince 14:00*

V sobotu 2. prosince proběhne v boskovické radniční věži vernisáž výstavy Václav Havel – Politika a svědomí. Výstavu zahájí Jaromíra Vítková, přítomni budou autor výstavy Jan Hron a ředitel Ústavu pro studium totalitních režimů Zdeněk Hazdra. Výstava připomíná nedožité osmdesátiny Václava Havla a obsahuje slavné i méně známé myšlenky z Havlových textů či veřejných projevů doplněné fotografiemi, které mají podtrhnout naléhavost výzev. Výstava potrvá do 20. prosince.

### Noc Střelců/Kentaur Night

*Turbína Boskovice, 2. prosince 21:00*

Již popáté se na boskovické Turbíně koná Noc Střelců neboli Kentaur Night. Kromě pražské punkové kapely The Unholy Preachers, kterou jsme měli možnost na Turbíně slyšet už několikrát, bude na programu vystoupení brněnsko-pražské heartland-punkové čtveřice Supertesla, jejichž některé členy si můžeme pamatovat například z kapel Bombs from Heaven nebo The Fialky.

### Adventní koncerty

*Evangelický kostel Boskovice, 3., 10., 17. a 22. prosince 18:00*

Sérii adventních koncertů letos opět pořádá Farní sbor Českobratrské církve evangelické v Boskovicích. V neděli 3. prosince jej svým programem ze skladeb Césara Francka, Fréderica Chopina a Klementa Slavického zahájí klavíristka Kristýna Znamenáčková, v neděli 10. prosince zahraje brněnský varhaník Martin Jakubíček a v neděli 17. prosince se můžeme těšit na propojení hudby s uměleckými animacemi – zahraje Jiří Kabát na violu a Daniel Jun na klavír, projekce uměleckých animací bude v režii Veroniky Zacharové. Protože čtvrtá adventní neděle letos připadá na Štědrý den, koná se poslední adventní koncert už v pátek 22. prosince a vystoupí na něm vokálně-instrumentální soubor Kudykam. Výtěžek adventních koncertů poputuje na podporu centra denních služeb Emanuel.

### Cimbal Classic 25 let

*Zámecký skleník Boskovice, 5. prosince 19:00*

Brněnská nadžánrová kapela Cimbal Classic slaví již 25 let a v rámci výročního turné zahraje i v Boskovicích. Pilíře kapely tvoří Kateřina a Dalibor Štruncovi, tedy houslistka a cimbalista skupiny Javory, kapelu doplňují hobojista a sopránsaxofonista Rastislav Kozoň, violistka Katka Kovaříková, basista Juraj Valenčík a mandolinista Martin Krajíček. Boskovické vystoupení by mělo mít charakter tradičního vánočního koncertu a autorská tvorba bude doplněna moravskou a českou vánoční hudbou.

### Vánoční hvězda

*Muzeum regionu Boskovicka, 6. prosince 19:00*

Pod názvem Vánoční hvězda se skrývá adventní pořad, ve kterém zazní vánoční básně a písně, duchovní texty, koledy a skladby pro piano, violoncello, violu da gamba, zpěv, tibetské zvony a zvonky. Recitovat bude Táňa Fischerová, hrát a zpívat budou Vojtěch a Irena Havlovi.

### Maskovačka

*Kino Panorama Boskovice, 10. prosince 14:00*

Boskovickým skautům a skautkám se opět podařilo získat ocenění za nejlepší film na Příborské klapce, festivalu krátkých amatérských filmů vznikajících v režii roverských kmenů či skautských vedoucích, tentokrát s filmem Maskovačka. Jedná se o veselý příběh z chlapeckého tábora, který představuje plnění zkoušek netradičním způsobem. První místo za nejlepší ženskou roli si odnesla i herečka Veronika Staňková. Boskovická premiéra Maskovačky se koná v neděli 10. prosince v kině Panorama.

### Otrávené světlo + TMA live

*Kino Panorama Boskovice, 12. prosince 19:30*

Přestože film Otrávené světlo není možná všeobecně známý, jedná se o jeden z nejpozoruhodnějších titulů českého němého filmu. Vypráví dobrodružný příběh krádeže plánů převratného vynálezu, které padnou do rukou proradného zločince. Projekce bude doplněna živou hudbou producenta a programátora Tomáše Martínka a jeho hudebního projektu TMA.

### Vánoční koncert pěveckých sborů

*Sokolovna Boskovice, 17. prosince 17:00*

Dalším letošním vánočně laděným koncertem bude v neděli 17. prosince vystoupení pěveckých sborů Malá Nota Gymnázia Boskovice pod vedením Aleny Honzákové, NOTA Gymnázia Boskovice pod vedením Martina Neruda a PS Janáček, který řídí František Ostrý. Na programu budou mimo jiné Česká mše vánoční Eduarda Marhuly, Missa pastoralis Josefa Schreiera a různé vánoční koledy.
