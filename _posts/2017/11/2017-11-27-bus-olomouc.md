---
title: Končí přímé autobusové spojení Boskovic s Olomoucí
cover-photo: http://i.ohlasy.info/2Fni45cl.jpg
author: Marek Osouch
category: zpravodajství
---

*Dostat se do Olomouce bez přestupu bude po novém roce téměř nemožné. Autobusy, které doposud jezdily až do největšího města sousedního kraje, totiž už nepojedou. Cestující čeká přestupování v Prostějově.*

{% photo src="http://i.ohlasy.info/2Fni45c.jpg" caption="Autobusové nádraží Boskovice" author="Tomáš Trumpeš" %}

Tradiční dopravce Vydosbus, který ještě před několika lety jezdil na Boskovicku, z regionu definitivně odchází. S koncem roku 2012 ho na regionálních linkách vystřídaly společnosti ČAD Blansko, Dopaz a Zdar. Nově přišel Vydosbus i o linky z Boskovic do Olomouce.

„Spojení bude od nového jízdního řádu zajišťováno společnostmi, které zvítězily ve veřejné soutěži na provozovatele autobusové dopravy na dané trase. Těmi jsou společnosti ČAD Blansko a Arriva Morava,“ uvedla mluvčí Jihomoravského kraje Monika Brindzáková s tím, že Vydosbus ukončí provoz vlastních autobusů ke konci letošního roku.

Nevymění se však pouze autobusy, které do sousedního kraje vyrazí. Změní se i jejich trasa. „Naše spoje budou ukončeny v Prostějově, do Olomouce pokračovat nebudou,“ sdělil mluvčí společnosti Arriva Roman Herden. Podobně o spojení pouze do Prostějova hovořili i zástupci ČAD Blansko. Blanenský dopravce bude zajišťovat ve všední dny i soboty vždy dva páry spojů, Arriva ve všední dny pět párů, o víkendu jeden.

Většina autobusů už dnes sice končí v Prostějově, nebo dokonce v Protivanově, tři páry ale stále ještě jezdí až do Olomouce. I v těchto dnech tak cestující můžou nasednout v 5:47, ve 12:11 nebo ve 14:15 v Boskovicích a vystoupit za méně než dvě hodiny bez dalších komplikací v konečné stanici Olomouc.

Informaci o kratší trase autobusů potvrdil redakci Ohlasů i samotný Olomoucký kraj, který připravuje nové jízdní řády na dané linky. „Cestujícím do a z Olomouce je zajištěn přestup v Prostějově. Všechny tyto spoje jsou zařazeny do jednotného integrovaného systému Olomouckého kraje. Úsek Prostějov–Olomouc nebyl objednán na těchto spojích z důvodu existujícího velmi výhodného vlakového i autobusového spojení mezi těmito městy v dostatečných frekvencích,“ prohlásila Eva Knajblová z oddělení cestovního ruchu a vnějších vztahů krajského úřadu v Olomouci. Ve srovnání dnešního přímého spojení do Olomouce vychází spojení s přestupem v Prostějově delší o 20 až 25 minut.

Jedinou výjimkou zůstane nedělní autobus společnosti ICOM, který dnes vyráží z Boskovic deset minut před třetí hodinou. Tento spoj totiž neobjednává a nezajišťuje ani Jihomoravský, ani Olomoucký kraj. Sama společnost ho provozuje na vlastní náklady. A bude i nadále. Po novém roce se tak stane jediným autobusem jedoucím až z Jihlavy přes Boskovice přímo do Olomouce. V minulosti měl ICOM takový dálkový autobus ještě v pondělky ráno a také v pátek. Ty ale společnost před pár lety zrušila.
