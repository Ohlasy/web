---
title: Nemocnici čeká další soud s Julínkem. Ten chce více než milion za ušlou mzdu
perex: Kauza vyhazovu Tomáše Julínka z boskovické nemocnice neskončila pravomocným rozsudkem o neplatné výpovědi. Exministr zdravotnictví za ODS chce po nemocnici ušlou mzdu.
cover-photo: https://i.ohlasy.info/i/pbhcdr7.jpg
author: Marek Osouch
category: zpravodajství
---

*Kauza vyhazovu Tomáše Julínka z boskovické nemocnice neskončila pravomocným rozsudkem o neplatné výpovědi. Exministr zdravotnictví za ODS chce po nemocnici za dobu dvou let od vyhazovu do rozsudku ušlou mzdu.*

{% photo src="https://i.ohlasy.info/i/pbhcdr7.jpg" caption="Tomáš Julínek u soudu" author="Marek Osouch" %}

Julínek se chtěl původně na ušlé mzdě domluvit s nemocnicí mimosoudně. Jenže takový postup se nelíbil většině boskovických radních, kteří jsou zároveň členy valné hromady, a naopak doporučili vedení nemocnice, aby postupovalo soudní cestou.

A vedení se pro tento postup nakonec po konzultacích s právníky rozhodlo. „Budeme jednat dle doporučení rady města,“ sdělil jen stručně jednatel nemocnice Miloš Janeček. Na upřesňující dotaz, zda se touto cestou nemocnice vydá, odpověděl Janeček, že je to snad ze zápisu z jednání rady jasné.

„Jasně jsme se s nemocnicí dohodli na kompromisu, jenže do toho zasáhla s radou paní starostka, takže budu nemocnici žalovat. Bude to určitě více než milion korun a bude to více než bylo v dohodě. Kolik to je, to vám ale teď neřeknu,“ prohlásil Julínek.

Boskovická nemocnice se tak po doporučení svého vlastníka pouští do dalšího soudu se svým bývalým zaměstnancem. Předešlý soud ohledně sporu o neplatnost výpovědi však nemocnice prohrála. A nakonec se ani proti rozsudku neodvolala. „Rozhodli jsme se tak na doporučení právníků,“ [uvedl už dříve jednatel nemocnice](http://www.ohlasy.info/clanky/2017/09/julinek-odvolani.html).

Výpověď dostal Tomáš Julínek už před dvěma roky, jejím důvodem byla Julínkova údajná nadbytečnost v nemocnici. Pozici ekonomického náměstka, kterou zastával, totiž formou organizační změny zrušila starostka Boskovic a tehdy dočasná jednatelka nemocnice Hana Nedomová (ČSSD). „Soud má za to, že šlo o fiktivní rozhodnutí o organizační změně. Jednalo se pouze o nástroj, jak se zbavit žalobce,“ [konstatovala při vynášení rozsudku soudkyně Petra Burešová](http://www.ohlasy.info/clanky/2017/08/julinek-vyhozen-nepravem.html).

Starostka ale svůj krok hájí, že veškeré její kroky byly jasně podložené. „Město Boskovice se věcně neztotožňuje s hodnocením soudu, neboť příprava a provedení dané organizační změny byly řádně projednávány Radou města Boskovice vykonávající působnost valné hromady Nemocnice Boskovice,“ [prohlásila starostka](http://www.ohlasy.info/clanky/2017/10/anketa-soud.html).

V roli jednatelky však starostka strávila necelé dva měsíce a kromě této změny neudělala v nemocnici žádné významné kroky, což také u soudu zaznělo. Jednatelkou se stala po dosud také jen stroze vysvětleném odvolání bývalého jednatele nemocnice Dana Navrátila – [valná hromada pouze uvedla, že ztratil její důvěru](http://www.ohlasy.info/clanky/2015/10/navratil-odvolan.html). U soudu ale několik svědků shodně vypovědělo, že na bývalého jednatele měla starostka vyvíjet nátlak, aby Julínka propustil. Starostka něco takového u soudu popřela.

