---
title: „Halu chci v Červené zahradě, ale musí na tom být politická shoda.“
cover-photo: https://i.imgur.com/hq1HpYRl.jpg
perex: Rozhovor s místostarostou Petrem Malachem. Před klíčovým jednáním rady jsme mluvili o tom, k jaké lokalitě se přiklání a jak vidí přípravu stavby, která už stála Boskovice hodně sporů i peněz.
author: Tomáš Trumpeš
category: rozhovory
tags: politika
---

*Rozhovor s místostarostou Petrem Malachem, který má na starosti boskovický sport. Před klíčovým jednáním rady o sportovní hale jsme mluvili o tom, k jaké lokalitě se přiklání a jak vidí přípravu stavby, která už stála Boskovice hodně sporů i peněz.*

{% photo src="https://i.imgur.com/hq1HpYR.jpg" author="Tomáš Znamenáček" %}

**Je to možná kacířská otázka, ale potřebují Boskovice sportovní halu?**

Vyjádřil jsem se už minulý týden na jednání k rozpočtu, že Boskovicím do zlaté mozaiky chybí už jen ta hala. Když se podíváme třeba na srovnatelně velký Slavkov u Brna, tak my zde máme všechno – venkovní koupaliště, kryté lázně, máme stadion, máme toho spoustu. Poslední zlatý střípek, který nám chybí, je hala, popřípadě lezecká stěna a skatepark. Jsem překvapen, že je takový zájem i o workoutové hřiště, které jsme dali do dotazníku. Ale halu Boskovice určitě potřebují.

**Narážím trochu na to, jaká je situace v halových sportech – nedochází k útlumu?**

Aktuální stav poznáme vždy na konci prosince, když kluby žádají o dotace. V současné době se sbírají podklady, takže přesně to budu schopen říct třeba během čtrnácti dnů. Je fakt, že útlum tady je. Mužský basket tady není, dětský basket tady není. Zbývá nám florbal. Teď o víkendu jsem viděl fotku mladých Boskováků, kteří jezdí do Letovic – tam na to hala je, tady chybí.

**Máte zpracovaný materiál, který by zpracovával využití haly? Pokud se postaví hala, bude dostatečný zájem sportovců o její využití?**

Doufám, že by se využila stoprocentně. Florbalisté, volejbalisté – ti všichni by se vrátili do Boskovic a trénovali by tady. Hala by se každý den od 15 do 20 hodin určitě naplnila. 

**Je k tomu zpracovaný nějaký materiál, nejlépe veřejně dostupný?**

Myslím, že poslední přehled byl zpracován na Slovákovu, z posledních tří let nic aktuálního není. V současné době vycházím z připravované koncepce sportu, kde máme data z let 2016 a 2017. 

**Nechybí k projektu haly zadávací dokumentace, ve které by jasně napsané, že halu by chtělo tolik a tolik florbalistů, tolik a tolik volejbalistů…? Konkrétní předpokládaný model využití, předpokládaný počet turnajů a podobně, konkrétní parametry, které z toho vyplývají?**

Když jsme měli poslední sportovní komisi, vzešel tam přesně tento dotaz. My říkáme: ano, domluvme se, kde bude hala fyzicky stát – v Červené zahradě, nebo na Sušilově – a potom udělejme znovu schůzku sportovců a připravme podklady tak, aby tam každý měl to svoje. Na posledních schůzkách se sportovními kluby vždycky někdo přijde s požadavkem, jaký potřebuje rozměr šaten, někdo jiný to chce zase jinak. A my budeme muset najít konsenzus, aby byly čtyři šatny pro mužstva, dvě pro rozhodčí, tři dámské a tři pánské sprchy. To se bude muset vyřešit, až bude jasné, kde ta hala bude stát.

**Ale není to tak, že to požadované využití by vyloučilo, nebo naopak zvýhodnilo některé lokality? Aby se třeba neřeklo: chceme halu na Sušilově, a pak jsme nezjistili, že se tam kvůli požadavkům nevejde.**

Ne. Petr Zouhar říká, že halu ze Slovákové vzal a položil ji na Sušilovu. Všechno se tam vejde, jen šatny by nebyly všechny v přízemí, ale byly by na dvě patra. Určitě se s tím počítalo, čtyři šatny jsou minimum.

### Všechno v jednom areálu

**V souvislosti s lokalitou se téma využitelnosti skloňuje také s tím argumentem, že kdyby hala stála u školy, budou ji využívat žáci a bude plná i dopoledne. Jak závažný je v rozhodování pro vás tento argument?**

Já jsem chodil na Integrovanou střední školu technickou pod kostel a celé čtyři roky jsme chodili sportovat do haly na jízdárnu. Nikomu to nevadilo. Přesun trval deset minut tam, deset zpátky. Teď by to bylo dejme tomu patnáct minut. Záleží to na domluvě.

**Věříte tomu, že hala by sloužila i dopoledne, i kdyby stála v Červené zahradě?**

Určitě.

**Nebylo by dobré mít nějaká dobrozdání od škol, abychom měli představu o objemu, jak by halu využili? Tohle jsme řešili u haly na Slovákově, pan Farský tehdy školy obcházel a říkal, že zřizovatelé nemají moc zájem, aby sportovali někde jinde než na svém a platili nájem.**

Argument to asi je. Neumím teď říct, jestli by školy zájem měly, nebo neměly. Přece jen pedagogická škola nemá tělocvičnu žádnou, respektive má jen malou. Je to otázka domluvy, je třeba jednat dál.

**Ale neměly by být tyhle požadavky známé ještě předtím, než se vybere lokalita? Nemohly by ten výběr zásadně ovlivnit?**

Asi určitě, ale mně to připadá jako parkování ve městě. Každý chce parkovat před svým domem a obchodem a je velká pohodlnost někam dojít. Když už chci využívat moderní halu, musím udělat něco pro to, abych tam došel.

**Nemáte obavu, že hala bude dopoledne prázdná, pokud se postaví v Červené zahradě?**

Už někdy před rokem či dvěma jsme se bavili s Českým hokejovým svazem, který nám nabízel využití pro hokejové reprezentace. Ale chyběla jim hala dostupná od zimního stadionu. Mohl by se vyvinout nový obchodní model Služeb Boskovice, aby halu nabízeli těmto sportovním svazům.

**Takže by halu nemuseli využívat dopoledne jen žáci škol, ale mohla by zde být třeba soustředění profesionálních sportovců?**

Když jsme se bavili se zástupci hokejového svazu, říkali, že největší problém pro ně je, že potřebují mít pro děti na soustředěních všechno tak, aby tam došly – zimní stadion, halu, ale i zázemí pro stravování. Nemůžeme je poslat třeba po silnici na Lasák. Pro nás by bylo nejlepší mít všechno v jednom areálu.

{% photo src="https://i.imgur.com/Dv0ueR3.jpg" author="Tomáš Znamenáček" %}

### 350 milionů je moc

**O lokalitě rozhodne v prosinci zastupitelstvo. Ale jednat o tom bude už zítřejší rada. Dá zastupitelům nějaké doporučení? Jste jako vedení města už rozhodnuti?**

Přiznám se, že úplně konkrétně jsme se o tom nebavili. Vyslechli jsme si, co jsme si řekli minulý týden s ostatními zastupiteli na neformální schůzce k rozpočtu. Někteří říkají: zůstaňme na Sušilově, máme blízko školu a je tam dobrá dostupnost, máme blízko lázně a centrum města. A někteří říkají: pojďme dolů, bude tam lepší kapacita parkování… je to pořád padesát na padesát, ale teď už musí přijít nějaký impuls, aby se to jasně rozhodlo.

**Přijde ten impuls už od rady?**

Myslím, že radní by určitě měli dát doporučení. Chci každopádně na příští týden svolat sportovní komisi, kde bych chtěl slyšet, jestli souhlasí s posledním usnesením, které bylo: halu na Července i s oválem.

**Co tohle přesně znamená: zbourat Dvořáčkům mlýn a halu postavit tam? Nebo je ve hře víc variant?**

Hala s oválem má jeden zásadní problém, a to je cena. Nedokážu si představit 350 milionů – nechci říct vyhozených z okna, ale je to strašně moc. Máme nemocnici, nevíme, co bude dál, potřebujeme dělat chodníky, silnice. Na jak dlouho by ten úvazek musel být, abychom měli za 350 milionů kompletní sportovní areál? Měli bychom k tomu udělat referendum? Mně osobně se to zdá strašně moc peněz.

**Jiná varianta je jaká?**

Buď je zde varianta zbourat Dvořáčkův mlýn a postavit místo něj halu, ale bez oválu. Nebo zbourat Dvořáčkův mlýn, koupit od Severky, což je pan doktor Paroulek, pozemky a udělat to kompletně i s oválem.

**Čímž cena poskočí o pár desítek milionů.**

Přesně tak. Ze sportovní koncepce, kterou bych měl měl mít podle nařízení Ministerstva školství, mládeže a tělovýchovy hotovou do konce roku, už dnes vyplývá, že pokud chceme ovál, měli bychom řešit také kladivo, oštěp, doskočiště. A to v projektu není, protože už by se to tam nevešlo.

**Takže bychom měli jen ovál, ale ne zázemí pro atletiku obecně.**

Přesně tak.

**Ještě se vrátím k variantě haly na Sušilově. Na začátku se zdálo, že je na ní velká shoda, podpořil ji i městský architekt Zdeněk Fránek, že se mu to tam líbí a byla by to rychlejší varianta. Proč se zkomplikovala? Vypadalo to jako věc, na které se konečně všichni domluví.**

Mně se to líbilo taky. Do jisté doby, než jsme začali řešit parkování, byli se tam podívat ráno, a když se tam otáčely dva autobusy, bylo to tam jako na závodišti. Zjistili jsme, že 60–80 parkovacích míst by se tam asi vešlo, ale bylo by to tam totálně přeplněné. Potom se začaly řešit majetkové věci, pan Stara požadoval příjezd ke svému objektu shora přes památkovou zónu. Začalo se řešit co, jak dál, proč, nechci říct, že by se nabalovaly problémy, ale ve všeobecné rovině se to problematické ukázalo.

A v neposlední řadě jsme měli nějakou představu o ceně za jízdárnu, což bylo asi 6 milionů. Odhad byl 8,6 milionu. Kdyby byla cena jiná, byla by o tom asi lepší řeč, ale i opoziční zastupitelé se vyjadřovali, že to máme koupit za cenu o dva miliony nižší.

**Není tenhle argument trochu marginální? Řešíme investici za 170 milionů a krachne to na tom, že výkup nemovitostí je o 2 miliony dražší?**

Já vím, ale ve městě člověk nerozhoduje sám. Kdyby v zastupitelstvu seděli jiní lidé, tak možná, nedokážu to pojmenovat. Mně se projekt na jednu stranu líbí, na druhou stranu když se podívám na parkování a vše další, co by s tím bylo spojeno, říkám si, jestli má vůbec cenu do toho jít.

### Parametry jako na Slovákově

**Je vůbec reálný odhad cen jednotlivých variant? Jak vážně je můžeme brát, když třeba u polytechnického centra dělal první odhad 35, a druhý 72,5 milionů. Když dnes slyšíme, že hala má stát 170 milionů – co je to vlastně za cenu?**

Nedokážu to posoudit. Nejsem ten, co by halu nechtěl nebo za ni nebojoval. Na sportovní komisi mně vždycky říká pan Huzlík: „Ty jsi sportovec, když tu halu nepostavíš ty, tak už nikdo jiný.“ Říkám mu, že to chápu, ale musí na tom být konsenzus. Já halu chci, na Slovákově to mělo svoje problémy, ale halu mít chceme a musíme. A musíme se domluvit kde. Když na tom nebude politická shoda, nebude to nikdy. Pan Huzlík říká, že jsme vládnoucí strana a někdo musí bouchnout do stolu. A ten impuls asi bude muset přijít teď.

**Takže osobní otázka na tělo: Jakou variantu bude prosazovat místostarosta, který má sport v gesci?**

Já bych šel do Červené zahrady. Ten projekt nebo ta skica se mi velice líbí. Pokud se vyřeší doprava. O prázdninách jsme řešili několik problémů, třeba přijetí sanitky do areálu. Já chápu Miloše Pachla, když bojuje za mlýn, který památka ani není, ale myslím, že ten mlýn se bude muset zbourat a místo bude využito pro halu. Já za sebe bych navrhoval, aby sportoviště byla všechna u sebe.

**Opozice poukazuje na to, že ve Svitávce mají halu za 40 milionů. Proč má ta boskovická stát 170?**

Přiznám se, že jsem to slyšel poprvé minulý týden, ta hala je za nějakých 45 s DPH.

**Částka 170 působí jako strašně vysoká.**

Na tohle opravdu nedokážu odpovědět.

**Nebylo by lepší přiznat, že tu cenu neumíme přesně spočítat? Aby zastupitelé zase nerozhodovali podle částek, které ale neodpovídají realitě?**

Chápu to, ale nejsem rozpočtář a nedokážu to říct. Díval jsem se na tři čtyři haly v republice, ceny byly třeba 120 nebo 130 milionů. Na Července bude také záležet na tom, jaké je tam podloží, nikdo neví, co v zemi bude.

**A víme vlastně úplně přesně, jakou halu chceme? Známe rozměry, kapacitu hlediště, zázemí šaten? Nebo se opravdu nejdřív rozhodne o lokalitě, a teprve potom se bude tohle domlouvat?**

Ne. Jak jsem říkal, hala se jakoby přenesla ze Slovákovy do Červené zahrady. Na Sušilově měla být jen trochu jinak poskládaná, ale rozměrově stejná.

**Sportovci ale poukazují na to, že tento přenos nemá logiku. Na Slovákově se přece počítalo s tím, že vedle je k využití školní tělocvična, je zde vybudovaná posilovna, ve školní budově měla být i část šaten. O tohle všechno tedy přijdeme?**

Nemáme posilovnu.

**A druhou tělocvičnu. Není to zásadní?**

Proto se mi ta myšlenka na Sušilově líbila. Ale pokud tam dnes nechci říct není k hnutí, ale když se tam podíváte ráno kolem deváté, desáté, když tam jezdí školy, je tam hrozný frmol, zaparkovat se tam nedá vůbec. 

**Základní představu o parametrech haly tedy dnes máme?**

Máme.

**Jaká má být kapacita hlediště?**

400 míst.

**Mluvilo se o snížení na 150.**

Myslím, že je tam 400, to je poslední číslo, které mi utkvělo v paměti.

**Máme to někde dostupné?**

Určitě. Tyto materiály jsou u Petra Zouhara.

**Na webu ne? Budou je mít k dispozici zastupitelé?**

Určitě ano.

{% photo src="https://i.imgur.com/7jBBH6Y.jpg" author="Tomáš Znamenáček" %}

### Do stolu bouchat nechci

**Už jsme narazili na politický rozměr věci. Dá se věřit, že zastupitelstvo rozhodne konsenzuálně? Je tady šance dosáhnout shody s opozicí?**

Chápu, že poslední rok nebo rok a půl chtěla opozice vidět konkrétní záměr, aby mohla říct, jestli ho podpoří. Vyčítali nám, že pořád jen kupujeme pozemky. Teď záměr je, je čitelný, takže myslím, že ke konsenzu by mělo dojít.

**Takže se nedostaneme do potenciálně výbušné situace, že necelý rok před volbami koalice protlačí svou variantu přes nesouhlas opozice?**

Já bych nic tlačit nechtěl. Buď na tom bude shoda, nebo ta hala nebude stát.

**Sílu na to, abyste to prohlasovali, máte. Bylo by to ale rozumné, kdyby opoziční strany byly proti?**

Nechtěl bych nic dělat na sílu.

**Vyjednáváte o tom?**

Jistě.

**A máte dojem, že pokud řeknete, že hala má být na Července, bude opozice schopná se k tomu přidat?**

Ve sportovní komisi sedí předseda ODS Jarda Dohnálek, sedí tam Jirka Pevný – všichni vědí, jaká ta myšlenka je. Teď půjde o to, jestli to chtějí, nebo nechtějí podpořit. Než bych tlačil něco na sílu, tak se klidně zdržím. Tohle jsem nekvitoval u výstavby na Slovákově, že to odsýpalo. Tak prostě hala nebude, dejme ty peníze do nemocnice. Nechci říct, že by mně to nevadilo, jako sportovce by mě to mrzelo, ale politická shoda na tom musí být. Pokud pan Huzlík říká, že někdo musí rozhodně bouchnout do stolu, tak já do toho stolu bouchat nechci. 

**Znamená to, že kdyby celá opozice chtěla hlasovat proti, tak může dojít ke stažení podpory této variantě?**

To ne, samozřejmě bych to podpořil. Ale jsem připraven na zastupitelstvu vystoupit a tohle říct. Je potřeba, aby byla všeobecná dohoda.

**A co se stane, když ta dohoda nebude? Abychom se nedostali do toho, že tématem příštích voleb bude zase hala, a někdo bude chtít rušit schválenou variantu v Červené zahradě a stavět na Sušilově.**

Myslím, že ne. Teď už se musí jasně říct, kde ta hala bude. Nebo nebude vůbec. Ať je jednoznačná shoda.

**V případě, že ta varianta opravdu bude schválena, kam se příprava může ještě do voleb dostat? Je asi jasné, že do země se nekopne.**

Maximálně bude projektová dokumentace. A k tomu musíme vědět, co chceme a co nechceme. Zaznělo to i na sportovní komisi, že musí být široká politická dohoda. Za rok se to může otočit, přijde nové vedení a musí to dodělat.

**Tu dohodu musíte udělat vy, jednáte o tom s opozicí?**

Bavíme se o tom pořád, i ve sportovní komisi. Jsem rád, že minule jednání trvalo tři hodiny a řekli jsme si, co chceme a jak by to mělo vypadat. Přizvali jsme zástupce sportovních klubů. Samozřejmě jsme se dostali do fáze, že jedni chtějí palubovku a druzí jiný povrch. Taková jednání byla letos dvě, je to na sportovcích, aby se vyjádřili.

**Dnes si ale členové sportovní komise stěžují, že se žádné jednání nekonalo. A rada bude rozhodovat zítra.**

Sportovní komise nebyla, protože jednotlivé varianty se probraly minulý týden se zastupiteli. S tím, že půjde pozvánka na sportovní komisi, která bude příští týden.

**To už ale bude po rozhodnutí rady.**

To ničemu nebrání, komise je doporučující orgán.

**Pro radu, která už se ale před zastupitelstvem nesejde.**

To je pravda.

**To se zase vracíme k té dohodě – doufáte, že bude, ale ukáže se to až při hlasování v zastupitelstvu?**

Přesně tak.

**Ale přece nejde jen o zastupitele, jde hlavně o sportovce. A ti byli dost jednomyslně pro variantu na Sušilově, nepostaví se teď proti variantě na Červené zahradě? Přistoupí na to?**

Myslím, že sportovci musí přistoupit na to, že bude konečně hala.

**Nebudou to vnímat jako další komplikaci?**

Pokud se rozhodneme mít halu v Červené zahradě, tak tam ta hala prostě bude a nemůžeme to brát jako komplikaci.

### Start v roce 2020

**Jedna komplikace se nabízí, narazil na ni i městský architekt Zdeněk Fránek. A to je, jestli se tím výstavba haly výrazně nezdrží. Nebude se na Července muset nejdřív řešit doprava, budovat kruhový objezd a podobně? Neoddálí to začátek stavby haly třeba o několik let?**

Pokud by se v Červené zahradě stavělo, doprava se určitě vyřešit musí. A současně s tím i hala. To stoprocentně.

**Neznamená to odklad?**

Neumím říct, jestli to bude rok, dva nebo tři.

**Ale dokud nebude vyřešená doprava, nemůže se začít se stavbou haly.**

Jasně. Řešit dopravní situaci je nutné. To víme všichni. V létě tam došlo k bodnutí vosou a byl to veliký problém, nemohla se tam dostat sanitka. 

**Bavili jsme se o tom, že do komunálních voleb se stihne maximálně projektová dokumentace. Je nějaký reálný odhad toho, kdy by hala mohla stát? Pokud zastupitelstvo rozhodne pro variantu v Červené zahradě.**

Když to řeknu ze své pozice laika, tak minimálně rok zabere projektová dokumentace, výběrové řízení tři čtyři měsíce určitě, pokud se nikdo neodvolá. Takže se začne tak v roce 2020.

**A to by se začalo s dopravou, a pak by teprve přišla na řadu hala?**

Myslím, že by se začalo komplet.

**Že by výstavba probíhala souběžně?**

Ano, ale to je laická úvaha. Neumím říct, jestli se dodavatel bude soutěžit půl roku, nebo rok. Je to odhad z mého pohledu, jak to trochu znám. Může se to protáhnout, někdo se odvolá, pošle dotazy…

**Může se hala dokončit v příštím volebním období?**

Pokud bude politický konsenzus, tak určitě ano. Je jen potřeba se domluvit. Nesmí se někdo vzpříčit.

**A říct, že na Červené zahradě v žádném případě ne. To se ale může stát.**

Může. Minulý týden už jsem si dělal legraci, že si chodím pro svačinu Na Vyhlídku, protože kdykoli vyjdu na náměstí, tak pan Huzlík na mě hrozí, že už chce tu halu. Ale já to vnímám, že už je nejvyšší čas a hala tady musí být. Když se dnes podíváte okolo bytovek, nikde nejsou žádná děcka, všichni sedí u počítače.

**Řeší hala zrovna tohle?**

Myslím, že určitě. Potřebujeme, aby se sem ty sporty vrátily. Už se mluví o tom, že by se zase mohl vrátit basket. Že by se někdo začal dětem věnovat. V Blansku to taky skončilo a po třech letech se našli další blázni, jak já říkám, a už to zase funguje.

**Takže věříte, že když vybudujete zázemí, dojde k přirozenému rozvoji sportu?**

Můžeme být rádi, že se našel Vláďa Petrů a udělal koncepci financování sportu. Přebralo ji od nás dalších čtyři nebo pět měst. V Blansku s ní fungují perfektně. Máme nastavené financování, do budoucna budeme muset řešit financování trenérů, protože zadarmo už to asi nikdo dělat nebude. Bude se to muset nastartovat, bude muset přijít někdo, kdo to obnoví. Pokud dnes hnutí ANO přichází s myšlenkou ministra pro sport, tak tohle by v těch úvahách mělo taky zaznít.

**Narazili jsme na to, že bude důležité sladit požadavky jednotlivých klubů a sportovců, i když základní parametry haly už máme. Počítáte s tím, že se vytvoří konkrétní pracovní skupina k přípravě haly, kdy by sportovci byli a mohli do toho mluvit?**

Ano, s tím počítáme určitě. I na sportovní komisi zaznělo, že tohle by mělo být.