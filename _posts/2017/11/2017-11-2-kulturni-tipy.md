---
title: Gianniho kulturní výběr na listopad
cover-photo: https://i.imgur.com/dWFFVwYl.jpg
author: Jan Bařinka
category: zpravodajství
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.imgur.com/dWFFVwY.jpg" caption="Cesta na měsíc" %}

### Sedláčkovo kvarteto

*Evangelický kostel Boskovice, 3. listopadu 19:00*

Druhým koncertem aktuální sezóny Kruhu přátel hudby bude v pátek 3. listopadu vystoupení Sedláčkova kvarteta v boskovickém evangelickém kostele. Toto hudební těleso vzniklo v roce 2007 v Praze a navazuje na tradici Sedláčkova kvarteta působícího v Plzni v letech 1974–1994. Na programu budou smyčcové kvartety Františka Adama Jana Míči, Rafaela Kubelíka a Václava Jindřicha Veita.

### CzechTek

*Kino Boskovice, 6. listopadu 19:30*

V pondělí 6. listopadu se bude v boskovickém kině Panorama konat projekce nového dokumentárního filmu CzechTek, mapujícího vývoj české ilegální technoscény 90. let. Techno parties u nás dle tvůrců dokumentu Rozálie Kohoutové a Jakuba Hradilka navázaly na undergroundovou kulturu, a právě toto spojení by mělo být jedním z klíčových sdělení představovaného dokumentu. Snímek těží z unikátních dobových záznamů, z nichž většina byla dosud veřejnosti neznámá, i ze vzpomínek lidí, kteří stáli u zrodu svébytného hudebního a kulturního směru.

### Bernard Slade: Každý rok ve stejnou dobu

*Zámecký skleník Boskovice, 8. listopadu 19:00*

S komedií kanadského autora Bernarda Sladea s názvem Každý rok ve stejnou dobu přijede ve středu 8. listopadu do boskovického zámeckého skleníku pražské Divadlo bez zábradlí. Děj představení se odehrává v rozmezí let 1951–1975 a mimo jiné by mělo reflektovat významné události v tehdejší americké společnosti. V režii Jiřího Menzela účinkují Veronika Freimanová a Zdeněk Žák.

### Javory

*Zámecký skleník Boskovice, 11. listopadu 19:00*

V sobotu 11. listopadu se v boskovickém zámeckém skleníku představí hudební skupina Javory, kterou v roce 1974 založili sourozenci Hana a Petr Ulrychovi. Skupina je charakteristická především kombinací folklorních a beatových prvků a za dobu svého fungování prošla několika výraznými proměnami, v současné podobě funguje od roku 1993. Jako host se představí boskovický mandolinista Martin Krajíček. Koncert se koná k 25. výročí Oblastní charity Blansko a vstupenky jsou už v tuto chvíli vyprodány.

### Rozkulačeno: Půlstoletí perzekuce selského stavu

*Muzeum regionu Boskovicka, 16. listopadu 16:00*

V rozmezí od 6. do 11. listopadu bude v Muzeu regionu Boskovicka přístupná výstava s názvem Rozkulačeno: půlstoletí perzekuce selského stavu, zabývající se významem sedláků pro českou společnost, otázkou, proč a jak nacistická a komunistická diktatura usilovaly o jejich zničení a co z jejich světa přežilo dodnes. Ve čtvrtek 16. listopadu v 16 hodin se k této výstavě koná speciální beseda, jejímiž hosty budou autor výstavy Jaroslav Rokoský a ředitel Ústavu pro studium totalitních režimů Zdeněk Hazdra.

### Libuše Voldánová: Podoby léta

*Galerie Otakara Kubína, 18. listopadu 15:00*

V sobotu 18. listopadu v 15 hodin bude v Galerii Otakara Kubína v Boskovicích slavnostně zahájena výstava obrazů Libuše Voldánové s názvem Podoby léta. Úvodní slovo pronese Jaroslav Matějka, v rámci kulturního programu na mandolínu zahrají žáci Martina Krajíčka. Libuše Voldánová se narodila 20. prosince 1950 v Roztokách u Prahy a již od mládí se zabývala kresbou a malbou. Celý život měla spíše technická zaměstnání a teprve v posledních patnácti letech se malování věnuje naplno a zajímá se též o duchovní aspekty umění. Výstava potrvá do neděle 10. prosince.

### Cesta na měsíc + Le Malér Trio

*Kino Panorama, 19. listopadu 19:30*

Film Georgese Mélièse Cesta na měsíc z roku 1902 je bezesporu jedním z nejdůležitějších filmů počátků kinematografie, a to především proto, že jde o první úspěšný pokus vyprávět pomocí filmového média ucelený příběh. Je volně inspirován předlohami Julese Verna a H. G. Wellse a je dodnes inspirací pro další filmová díla nebo například videoklipy. Čtrnáctiminutový němý film hudebně doprovodí boskovické trio Le Malér, součástí večera bude i hodinový dokument o Georgesi Mélièsovi.

### Ovčáček miláček

*Kino Panorama, 20. listopadu 19:00*

Městské divadlo Zlín se rozhodlo navázat na své úspěšné představení Ovčáček čtveráček a v pondělí 20. listopadu budeme mít možnost v přímém přenosu vidět druhý díl nekompromisní politické satiry, tentokrát s názvem Ovčáček miláček. Děj se odehrává v blízké budoucnosti, v období vrcholící prezidentské kampaně roku 2018, a tvůrci prý tentokrát výrazně přitvrzují. V roli Jiřího Ovčáčka se opět objeví Marek Příkazký, novou postavou bude Andrej Babiš v podání Zdeňka Juliny.

### Bex Marshall

*Zámecký skleník Boskovice, 19:00*

V rámci cyklu Jazz and Blues Boskovice se v listopadu můžeme těšit na zahraniční hvězdu, nositelku ocenění British Blues Awards Bex Marshall. Tato britská kytaristka kombinuje bluesovou hudbu s gospelem, bluegrassem a twistem, na koncertě v zámeckém skleníku ji doprovodí český baskytarista Lukáš Kytnar, žijící v Kanadě, a britský bubeník Alexei Gittens.

### Olga Lounová

*Kulturní dům Letovice, 19:00*

Ve čtvrtek 30. listopadu se v kulturním domě v Letovicích představí populární česká zpěvačka, skladatelka a herečka Olga Lounová. Mezi její dosud největší hity patří Láska v housce s Xindlem X a autorské skladby K výškám a Brány svaté, aktuálně se věnuje hlavně vystupování s kapelou a herectví v českých muzikálech a televizních seriálech. Olga Lounová hraje na klavír, kytaru a flétnu, na české hudební scéně se pohybuje už od roku 2001, v červenci 2010 dokonce vystoupila jako předkapela americké zpěvačky Pink.
