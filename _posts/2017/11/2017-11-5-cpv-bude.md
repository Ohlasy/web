---
title: "Boskovice získají dotaci 62 milionů na polytechnické centrum"
perex: Zdá se, že problém s dírou po nedokončené stavbě sportovní haly u základní školy na Slovákově ulici je vyřešen. Dotace pochází z takzvaných evropských peněz; celkem má stavba stát 72,5 milionu.
cover-photo: https://i.ohlasy.info/J6XGowzl.jpg
author: Tomáš Trumpeš
category: zpravodajství
---

*Zdá se, že problém s dírou po nedokončené stavbě sportovní haly u základní školy na Slovákově ulici je vyřešen. Boskovice obdrží dotaci na stavbu Centra polytechnické výchovy a vzdělávání z takzvaných evropských peněz, a to v plné požadované výši přibližně 62 milionů korun. Celkem má stavba stát 72,5 milionu.*

{% photo src="https://i.ohlasy.info/J6XGowz.jpg" caption="Vizualizace budoucího centra" %}

Že město dotaci získá, potvrdil Ohlasům ředitel územního odboru Integrovaného regionálního operačního programu (IROP) pro Jihomoravský kraj Ljubomir Džingozov. „Vzhledem k výsledkům hodnocení u ostatních projektů 46. výzvy zbude dostatek finančních prostředků na projekt Centra polytechnické výchovy, aby mohla být poskytnuta dotace v plné požadované výši,“ uvedl ředitel odboru. A na doplňující dotaz, jestli tedy město získá celých 62 milionů odpověděl jasně: „Ano, přesně tak.“

IROP informace oficiálně zveřejní až koncem měsíce, ale vzhledem k tomu, jak dopadl přezkum a opravné hodnocení u dalších projektů, je již nyní jasné, že peněz na plné vyhovění boskovické žádosti bude dost.

Zjištění Ohlasů bylo novinkou i pro vedení boskovické radnice. „Informaci o přidělení dotace zatím nemáme. Pokud by město dotaci získalo, jednalo by se o výrazný finanční příjem městského rozpočtu. Projekt Centra polytechnické výchovy a vzdělávání díky novému zázemí a pomůckám podpoří zkvalitnění výuky pracovních činností, ale také přírodovědných předmětů, informatiky i společenských věd. K modernizaci areálu školy přispějí také venkovní učebny, přibudou parkovací stání,“ zhodnotila přidělení dotace a přínos projektu místostarostka Dagmar Hamalová (KDU-ČSL).

Podle dřívějších informací by se u školy na Slovákově mělo v ideálním případě začít stavět už na jaře příštího roku. Hotovo by mohlo být asi za rok, a nové centrum by tak žákům začalo sloužit ve školním roce 2019/2020. „Stavebním pracím by předcházely nezbytné administrativní kroky spojené s podpisem smlouvy o poskytnutí dotace, výběrová řízení a následně by mohly probíhat činnosti stavební. Dokončení projektu se předpokládá v roce 2019,“ potvrdila Dagmar Hamalová.

### Centrum polytechnické výchovy a vzdělávání

Centrum polytechnické výchovy a vzdělávání by mělo obsahovat učebnu *Dřevo-kovo výroba* pro pracovní činnosti, vybavenou kromě multimediálních výukových prostředků modely funkčních strojních zařízení, pájecí soupravou, sadou ručního nářadí a školním regulovatelným zdrojem. Ve druhé učebně *Techniky a technologií* bude k dispozici školicí systém pro elektroniku, mechaniku, komunikaci, pneumatiku, hydrauliku, solární energii, větrnou energii a ohřev vody. Žáci si zde budou moci vyzkoušet školicí CNC soustruh, CNC frézku, kartézský robot, dopravní a třídicí stroj. A ve třetí *Přírodovědné učebně* budou žákům k dispozici mikroskopy včetně kamery se snímáním a přenosem dat pro projekci, preparáty pro mikroskopické práce, souprava senzorů pro snímání a přenos dat, mechanické soupravy pro stavby experimentů, souprava pro ukázky přírodních jevů, modelová sestava pro demonstraci přeměn energií, souprava robotického modelu stavebnicového typu, sada experimentů, biologické a fyzikální modely, 3D tiskárna, binokulární lupa a binokulární mikroskop a zabudované terárium a akvárium.

Kromě toho bude součástí areálu centra *Venkovní přírodovědná učebna*. Ta zahrnuje mobilní řečnický systém, projektor a projekční plochu. Venkovní prostor také zahrnuje zázemí pro pěstitelské činnosti kontejnerového typu a biotopové jezírko. 

Výsledná cena 72,5 milionu neobsahuje jen náklady na postavení budovy, ale i terénní úpravy, sadové úpravy, parkoviště a další prvky. Konkrétně rozpočet stanovuje 12,9 milionu na vybavení a 59,6 milionu na stavbu. Stavební výdaje jsou dále specifikovány na 47,8 milionu na stavbu; 5,6 milionu na terénní úpravy, parkové úpravy a oplocení; 4,2 milionu na odvodnění lokality a 2 miliony na vybudování parkoviště.

Pokud vše půjde bez problému, bude to největší jednorázová investiční akce města za poslední roky. Množstvím peněz může být srovnatelná jen s rekonstrukcí koupaliště v roce 2009 nebo s opravou lázní o pět let dříve, kdy každá z akcí vyšla zhruba na 65 milionů korun. Zimní stadion sice stál více než 100 milionů, ale opravoval se postupně několik let, nikoli najednou.
