---
title: "Dvojitá reportáž: Festival Boskovice 2017 očima Kristýny Znamenáčkové a Gianniho Bařinky"
perex: Dojmy z festivalového programu den po dni – co zajímavého jste viděli a slyšeli?
cover-photo: https://i.ohlasy.info/ZMlrHoSl.jpg
author: Kristýna Znamenáčková
category: zpravodajství
---

*Vedle obsáhlé [fotogalerie Tomáše Znamenáčka](https://www.facebook.com/pg/ohlasy/photos/?tab=album&album_id=1367298696657575) a [rozhovoru s Jaroslavem Bártou](http://www.ohlasy.info/clanky/2017/07/rozhovor-barta.html) se k letošnímu ročníku festivalu Boskovice vracíme ještě reportážními texty našich redaktorů Kristýny Znamenáčkové a Gianniho Bařinky. Ti popisují, co zajímavého viděli a slyšeli, a jak festival prožívali den po dni.*

{% photo src="https://i.ohlasy.info/r1pUA61.jpg" caption="Actual Tendencies, Palouk Potrvá" author="Tomáš Znamenáček" %}

### ČTVRTEK

**KRISTÝNA ZNAMENÁČKOVÁ:** Čtvrteční program se ještě nesl v duchu příprav představení divadla Naboso, proto jsem mnoho ostatních akcí nestihla. Zaujal mě film Vlk z královských vinohrad režiséra Jana Němce, který jsem viděla v průběhu večera v kině Panorama. Velkým a milým překvapením bylo vystoupení jazzové kapely Actual Tendencies na palouku před hradem, který má pro svoje odlehlé umístění a originální světelné podmínky mimořádnou atmosféru sám o sobě. Příjemná atmosféra vznikla i v hudebním klubu Sklepy, kde jsem viděla koncert brněnské undergroundové kapely Idiot Crusoe.

**GIANNI BAŘINKA:** Festival začíná ve čtvrtek – a já se pro tento večer řadím nejen k divákům, ale i k účinkujícím. Ještě před naším divadelním vystoupením se ovšem dá stihnout vernisáž výstav v muzeu a oficiální zahájení v zámeckém skleníku. Hned na vernisáži je mi jasné, že nejsem z boskovických rezidentů sám, kdo se na festivalovém dění podílí i aktivně – vernisáž totiž několika písněmi zpříjemnilo komorní hudební uskupení Le Malér, kde si zahráli a zazpívali i mí kamarádi.

Během úvodních řečí na slavnostním zahájení ve skleníku zazněla důležitá věc, tedy že vedení města považuje festival za přínos, nikoli za nějakou zátěž, ne-li problém. Mnozí pamatujeme dobu, kdy tomu tak nebylo a kdy se někteří boskovičtí radní o festivalu vyjadřovali opravdu nelichotivě. Tyto časy už jsou snad definitivně za námi. Z koncertu slovenských Kaschauer Klezmer Band po několika písních utíkám, na vině však rozhodně není kvalita, jen už se opravdu potřebuju zkoncentrovat před vystoupením, které mě čeká.

Zbytek večera jsem až na malé výjimky strávil v hudebním klubu Sklepy. Přestože nejde o oficiální scénu festivalu, bývá i zde po celou dobu zajímavý program. Kapela Masaya, kterou sleduji prakticky od jejího vzniku, se zdá být koncert od koncertu lepší – na minulých vystoupeních mě zaujala spíše struktura jednotlivých skladeb, tentokrát to byly především výrazné a přesvědčivé hudební riffy. Nejvíc jsem se ovšem těšil na závěrečný bod čtvrtečního programu, na brněnskou undergroundovou legendu Idiot Crusoe. Mají vystoupit s novým zpěvákem, kterým není nikdo jiný než můj kamarád a zároveň i kolega z divadla a kapely Oka mžik Márty Kolář. Jeho osobitý projev do celkového zvuku skvěle zapadl, toto nové angažmá tedy rozhodně nebylo krokem vedle.

{% photo src="https://i.ohlasy.info/4sBgUnX.jpg" caption="Kafe za rohem v židovské čtvrti" author="Tomáš Znamenáček" %}

### PÁTEK

**GIANNI BAŘINKA:** Pro celý páteční den připravila DJská a promotérská skupina Mindicted neoficiální doprovodný hudební program, hrálo se odpoledne před Kafe za rohem a večer na Sklepech. Já jsem byl osloven, abych svou selekcí akci s názvem Bassment#11 Summer Edition zahájil, a tím pro mě tedy začal druhý festivalový den. Bylo by jistě příjemné strávit klidně celé odpoledne na plácku před kavárnou, to bych ale přicházel o další festivalový program, brzy tedy Bassment opouštím a jdu se podívat na další scény.

V zámecké zahradě vystupují výborné Yellow Sisters s dětským programem Zvěřinec, postupně ovšem míra interakce s publikem dostává větší prostor oproti hudebním číslům, což je jistě dramaturgicky vhodné pro dětské publikum, ne však už tolik pro dospělého posluchače. Přesouvám se tedy do klášterního sklepa na divadlo Kolárka, s představením s názvem Královna Lfů se ovšem moje naladění poněkud míjí.

{% photo src="https://i.ohlasy.info/jK7fIAo.jpg" caption="Hańba, letní kino" author="Tomáš Znamenáček" %}

Velmi spokojen jsem ovšem s večerním hudebním programem v amfiteátru letního kina. Díky elektronickému zvuku, který nedávno přinesl do Květů skladatel a hudebník Ondřej Kyas, této kapele opravdu nyní sluší spíše větší scéna. Vrcholy pátečního večera byla především polská Hańba a plzeňský post-hardcore Esazlesa. Hańba představovala zdánlivě určitý anachronismus, když punkovou hudbu hrála na nástroje, jako je akordeon, banjo a především tuba, když si ale člověk zjistil víc, pochopil, že se jedná o záměrnou evokaci polské druhé republiky, kdy se ve společnosti silně objevovaly nebezpečné nacionalistické a xenofobní myšlenky. Od vystoupení kapely Esazlesa jsem měl velká očekávání – a rozhodně jsem nebyl zklamán. Slova stěží můžou vystihnout explozi zvuku, které se nám dostalo, šlo bezpochyby o jeden z největších festivalových zážitků. Škoda že se během pátečního večera přehnalo několik dešťových spršek, které rozehnaly větší část publika.

**KRISTÝNA ZNAMENÁČKOVÁ:** Páteční program bohužel zejména ve večerních hodinách poznamenal déšť, přesto si myslím, že byl v mnoha ohledech alespoň pro mě vydařenější než program sobotní. Na odpolední UNI scéně výrazně zapůsobilo vystoupení charizmatického kytaristy Justina Lavashe, výbornou atmosféru měl i koncert Yellow Sisters v zámecké zahradě. Navzdory počasí byl večerní  program v letním kině nabitý energií. Koncerty všech kapel, které jsem slyšela (Květy, Budoár Staré dámy, Hańba, UJD/FPB) byly kontaktní, radostné a naplnily zvukem a náladou celý amfiteátr.

{% photo src="https://i.ohlasy.info/aikYWc4.jpg" caption="Autorské čtení Víta Ondráčka v klášterním sklepě" author="Tomáš Znamenáček" %}

### SOBOTA

**KRISTÝNA ZNAMENÁČKOVÁ:** Ze sobotního programu mě asi nejvíc zaujal film Komuna dánského režiséra Thomase Vinterberga, který se zároveň stal jedním z nejsilnějších okamžiků festivalu, snad i díky navzdory dopolednímu času úplně plnému kinu. Odpoledne jsem strávila před Kafe za rohem, kde se jako již každoročně představili místní DJové. Příjemná atmosféra slunné ulice plné spokojených festivalových návštěvníků dokazovala, že se jednalo o akci vydařenou. Zbývá jen si postesknout, že Plačkova ulice svůj potenciál nemůže využívat častěji, například jako pěší zóna se zahrádkami, posezením a přirozeným životem, adekvátním pro historické jádro města. Rovněž autorské čtení Víta Ondráčka v klášterním sklepě mělo standardně vysokou úroveň a těší mě, že se na něj kromě pravidelného publika a Vítových známých dostali i posluchači, kteří se s touto výraznou osobností třeba teprve díky čtení setkali poprvé.

Na sobotní večerní program v letním kině jsem se těšila, ale bohužel jsem se nakonec s dramaturgií večera příliš nepotkala. Po energických Syčácích a Minutách nastoupilo duo Dunajská vlna, které ve srovnání se zvukově bohatými předchůdci působilo v amfiteátru kina navzdory dobrému výkonu poněkud rozpačitě. Stejný dojem jsem nakonec měla i z hvězdy festivalu, Huga Race, jehož vesměs introvertní projev sotva doléhal ke kotli pod pódiem, který svému idolovi sice vycházel vstříc, ale nedostávalo se mu patřičné odezvy. Koncert Huga Race a The Fatalists byl řemeslně kvalitní, avšak postrádal pro mě kouzlo spontánnosti a srdečnosti, které festivalové vystoupení ve srovnání s nahrávkou posluchači může (a snad by i mělo) nabídnout.

{% photo src="https://i.ohlasy.info/vMvThhA.jpg" caption="Divadelní scéna na hradě" author="Tomáš Znamenáček" %}

**GIANNI BAŘINKA:** Na Sklepech jsem odpoledne zachytil část vystoupení improvizačního týmu Lísky – nebyl jsem na nich už dlouho a těch pár scének, které jsem stihl, bylo velmi příjemným překvapením. Mým hlavním zájmem je ovšem v tuto chvíli autorské čtení Víta Ondráčka. Předchází mu krátký dokumentární film o tvorbě jeho výtvarného cyklu Daktylogramy, navíc s novým hudebním doprovodem od Ivana Achera, jsme tu ale především kvůli čtení samotnému. Vítu Ondráčkovi koncem tohoto roku vyjdou knižně jeho deníkové záznamy, a právě z nich dostáváme nyní ochutnávku. Můj druhý velký sobotní kulturní zážitek je tedy opět kupodivu nehudební. Třetím sobotním nehudebním bodem mého programu je divadlo o Karlu Havlíčku Borovském v podání divadla D21. Především představitel hlavní role byl velmi přesvědčivý a dostalo se nám nejen výpovědi o Karlu Havlíčkovi a jeho době, ale i paralel s naší současností. Možná mohla být inscenace na můj vkus mírně soustředěnější, ale prý mohl výslednému tvaru uškodit i přesun z domovské scény.

Čekám ještě, co přinese večerní program v letním kině, ale pro mě už se žádný zázrak nekoná. Zčásti za to může především fakt, že hudební vystoupení byla zčásti velmi komorní (Dunajská vlna) a zčásti spíše melancholicky laděná (Hugo Race) a zčásti samozřejmě i moje únava. Od hudby chvilku odpočívám na skleníku na výstavě Vojna in the Kittchen, kde slyším i střípky výborného jazzu, ale vrátit se do letního kina na Schodiště už nemám sílu, navíc nás čeká ještě jeden den.

### NEDĚLE

**GIANNI BAŘINKA:** V evangelickém kostele hraje Chanson Trio CouCou vlastní úpravy francouzských šansonů i několik autorských skladeb, zahájení nedělního dne je to více než příjemné. Odpoledne trávím vesměs na UNI scéně, škoda jen že z vystoupení slovenské zpěvačky Ivany Mer stíhám pouze několik posledních písní, zdá se, že mohlo jít o jeden z hudebních vrcholů.

{% photo src="https://i.ohlasy.info/k9CsBcf.jpg" caption="Chanson Trio CouCou v evangelickém kostele" author="Tomáš Znamenáček" %}

Po skončení programu se přesouvám na hrad, kde sice ještě přemýšlím o návštěvě filmu Umění plakat v letním kině, ale hudba nakonec vítězí. A navíc je program zakončen koncertem kapely Mutanti hledaj východisko. Jejich vystoupení se pro mě nakonec stává absolutním vrcholem festivalu, výborné skladby podané s drásající naléhavostí a propojené do kompaktního celku jsou opravdu tím nejlepším, co nám letos festivalová dramaturgie nabídla. Ovšem možná proto, že vrchol nemá být na konci, pokračuje na palouku ještě nějaká opravdu hodně bizarní diskotéka. Možná proto, aby nám nebylo líto, že už je konec. Tak snad se všichni ve zdraví sejdeme zase za rok.

**KRISTÝNA ZNAMENÁČKOVÁ:** Nedělního programu jsem se kvůli mimoboskovickým povinnostem nemohla zúčastnit, místo toho jen podotknu, jak podstatnou roli pro mě jako rodilého Boskováka festival hraje. Myslím si, že se jedná po všech stránkách o zcela výjimečnou akci, které je ze strany města třeba dlouhodobě vycházet vstříc a usilovat všemi prostředky o to, aby mohl festival existovat i nadále. Festival ukazuje rozmanitost žánrů i lidí, která je v celku funkční. Díky festivalu ožívají části města, které přes rok občas působí bezradně a opuštěně. Návštěvníci přinášejí do města entuziasmus, radost a diverzitu, bez níž by Boskovice byly malým městem s nenaplněným potenciálem.
