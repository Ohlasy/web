---
title: Po radním má před domem nově upravené stání i jeho soused
cover-photo: https://i.ohlasy.info/WHUreZA.jpg
perex: Před měsícem jsme psali, že boskovický radní má před svým domem za městské peníze nové parkovací stání. Následně bylo místo upraveno i u souseda.
author: Marek Osouch
category: zpravodajství
---

*Redakce Ohlasů [před měsícem upozornila](http://www.ohlasy.info/clanky/2017/06/kolinsky-parkovani.html), že boskovický radní za ČSSD Milan Kolínský má před svým domem za peníze z rozpočtu města nové pohodlné parkovací stání bez výtluků, zatímco sousedé i přes úpravy v tamní lokalitě parkují jen na štěrku. Po zveřejnění článku však bylo místo upraveno i u domu souseda.*

{% photo src="https://i.ohlasy.info/fJ88Lr9.jpg" caption="Dvě různé opravy parkovacích stání" author="Tomáš Trumpeš" %}

Už i soused radního Milana Kolínského Antonín Horák může parkovat pohodlně na asfaltu. Po upozornění redakce Ohlasů na poněkud zvláštní opravu, kdy byl vyasfaltovaný jen prostor před domem radního v Havlíčkově ulici v Boskovicích, byla do týdne po zveřejnění článku na webu Ohlasů zaasfaltována i plocha před domem jeho souseda.

Podle radnice to ale nebyla reakce na vydání článku. „Už při úpravě plochy před domem pana Kolínského, kterou provádělo město Boskovice, nás jeho soused informoval o problému s najížděním k jeho domu a drolení krajnice u silnice. Pozvali jsme proto na místo pracovníka Správy a údržby silnic Jihomoravského kraje, pod niž tato plocha spadala. Správa s úpravou souhlasila a dne čtvrtého července provedla úpravu,“ sdělil nově Petr Vychodil z boskovického úřadu.

Antonín Horák v červnu redakci sdělil, že o úpravu plochy před svým domem skutečně usiluje už dlouho. Se slovy úředníka ale zcela nesouhlasí. „Až po dokončení úprav před domem pana Kolínského, nikoli v době jejich průběhu, jsme se šli na úřad zeptat, co by bylo možné udělat před naším domem. Bylo nám řečeno, že máme podat písemný podnět, což jsme učinili,“ řekl Horák.

Jejich požadavek se však celou dobu podle jeho slov týkal pouze problematiky dešťové kanalizace, která v daném místě není, a tak voda, která tam vždy napršela, vymývala štěrk ležící mezi silnicí a domem Antonína Horáka, což podle něj jednak ohrožovalo jedoucí auta na silnici, které se drolila krajnice, a také komplikovalo Horákovi vjezd na silnici. „Nakonec to ale celé vyasfaltovali včetně vjezdu k mému domu, což jsem vůbec nečekal,“ doplnil s tím, že by byl klidně spokojený s hrubým štěrkem, který by každý větší déšť neodplavil pryč.

Zaráží se ovšem nad tím, že ho soused radní obviňuje, že to dělá kvůli sobě a svým rodinným příslušníkům, aby měli kde parkovat. „Také před mým domem jako před domem pana radního parkují zákazníci Repete. Navíc jsem si nikdy nevšiml, že by z plotu u domu pana Kolínského upadl nějaký kus kamene nebo betonu, tedy že by mu ho někdo naboural,“ naráží Horák na důvody radního pro opravy před jeho domem. Ten je totiž právě zdůvodňuje tím, že mu auta ničila plot jeho domu: „První možnost, kterou jsem navrhoval, bylo zřídit legální parkovací stání včetně mobiliáře, jako je odpadkový koš, druhá možnost vysadit podél chodníku keře a zabránit tak parkování na chodníku a bourání mého plotu.“ Nakonec nastaly obě varianty s výjimkou umístění odpadkového koše.

Každé asfaltování navíc platil někdo jiný, a tak je i dnes poznat, že každé stání jinak vypadá. U Kolínského provedlo úpravy na svůj účet město, před domem jeho souseda byla plocha vyasfaltována za krajské, nikoli městské peníze. Před domem radního odděluje vozovku od zeleně pás obrubníků, u Horáka je asfaltový pás užší, viditelně hůře provedený a žádný obrubník bránící vjezdu aut na trávník tam není. To mu nevadí, nejlepší by ale podle něj bylo, kdyby se asfaltový pás kolem silnice položil až ke křižovatce s ulicí Boženy Němcové a vyřešil se i problém s dešťovou kanalizací. O něm už Milan Kolínský také hovořil na zasedání městské rady.
