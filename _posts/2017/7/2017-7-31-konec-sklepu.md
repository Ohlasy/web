---
title: Sklepy končí. Najde se nový provozovatel?
cover-photo: https://i.ohlasy.info/TtH67Gal.jpg
perex: Ukončit od září činnost boskovických Sklepů se rozhodla Lenka Pětová, která už nedokázala provoz klubu utáhnout. Teď doufá, že se najde někdo, kdo převezme štafetu.
author: Tomáš Trumpeš
category: zpravodajství
---

*Provozovatelka boskovického hudebního klubu Sklepy Lenka Pětová se rozhodla takřka přesně po roce od převzetí klubu ukončit činnost. Zájem o klub od jara postupně poklesl a utáhnout provoz už nebylo možné. Dosavadní provozovatelka i majitel Panského dvora, kde Sklepy sídlí, přesto doufají, že štafetu někdo převezme.*

{% photo src="https://i.ohlasy.info/TtH67Ga.jpg" caption="Lenka Pětová před klubem Sklepy" author="Tomáš Trumpeš" %}

K boskovickému klubu Sklepy lze bez ostychu přiřadit přídomek legendární. Za dobu své existence prošel řadou proměn, zvratů a také přetržek. Ta nejdelší trvala sedm let, když se klub v roce 2005 uzavíral, vypadalo to, že končí definitivně. V roce 2012 se však znovu otevřel a fungoval dalších pět let. V posledním roce ho provozovala Lenka Pětová, která nyní oznámila, že k poslednímu srpnu končí. „Mám hodně osobních důvodů, proč skončit, ale je zde i finanční stránka věci. Utáhnout Sklepy tak, jak jsem si to nalinkovala, se mi nedaří,“ vysvětluje Lenka Pětová.

Ta přebírala Sklepy 1. září 2016, původně se společníkem Janem Zemánkem. Po měsíci rekonstrukčních prací Sklepy v říjnu otevřeli. „Dělali jsme společně hudební pořad Black Tone Music a všechno na sebe v té době navazovalo. Chtěli jsme mít hudební pořad a hudební klub, propagovat kapely, pořádat koncerty,“ popisuje Lenka Pětová. Z této představy postupně sešlo, Black Tone Music se rozpadl, Lenčin společník Jan Zemánek asi po třech měsících z provozu Sklepů víceméně odešel. „Všechno bylo napsané na mě, takže jsem tady zůstala. Snažila jsem se to vést co nejlépe, ale postupem času jsem zjistila, že asi nejsem ten typ, co by mohl mít takový podnik. Mám ráda klubovou scénu, tlačila jsem sem hlavně koncerty kapel, ale ukázalo se, že to v Boskovicích moc netáhne.“ Koncerty byly málo navštěvované, často se nenašlo ani padesát lidí, kteří by na koncert přišli. Stávalo se, že nepřišel skoro nikdo, případně deset lidí. Trochu větší zájem byl o místní kapely, ale ani u těch návštěvnost nepřesahovala dvacet či třicet posluchačů. 

Dramaturgie přitom nabízela i na klubové scéně známější uskupení jako Manon Meurt či Mutanti hledaj východisko. Ani to nezabralo. Lidí přišlo víc, ale nebylo to dost. Zvát ještě známější a tudíž dražší kapely už pro produkci klubu s kapacitou sto lidí není příliš reálné. Cena vstupenek by se vyšplhala do takové výše, že by vytvořila další bariéru a na Sklepy by nejspíš opět nikdo nepřišel. Postupem času se dramaturgie Sklepů pokoušela nabídnout kapely s potenciálem oslovit širší publikum, především rockovější uskupení. Ani to ale nepomohlo. Lépe na Sklepech fungovaly dýdžejské akce. „Ty jedou. Lidi se chtějí bavit, tancovat, pít… prostě se bavit. To je to, proč sem chodili.“ Pro pořadatele jsou podobné akce také menší riziko – dýdžejové obvykle nemají předem stanovenou taxu a dostanou příjem ze vstupného.

Ani tyto akce však nakonec k udržení klubu nestačily. Na jaře zájem o Sklepy opadl a lidí chodilo ještě méně. Pak už to šlo strmě dolů. Už tak napjatý rozpočet klubu se proto začal dostávat do stále větších problémů. Na otázku, jestli je vůbec možné, aby v Boskovicích hudební klub fungoval, se Lence Pětové moc odpovídat nechce. „Budu končit, takže mám skeptickou náladu, protože mě to baví a mrzí mě, že ta původní myšlenka, že tady budou hlavně koncerty, se nepovedla.“ 

Zároveň se nabízí otázka, jestli by nebylo možné získat peníze na provoz klubu, který po léta plní v Boskovicích funkci významného kulturního centra, i jinde než z příjmů ze vstupného a z baru. O dotace či granty však Lenka Pětová nežádala, získat přímou podporu města jí nepřipadalo reálné. „Nešli jsme do toho s tím, abychom na tom zbohatli, ale chtěli jsme přispívat do místního kulturního dění. Granty jsme zvažovali, ale osobně se v tom moc nevyznám a vzhledem k tomu, jaké měly Sklepy renomé, nevím, jestli by se to podařilo. Možná je to na zvážení,“ říká Lenka Pětová. Podle té by bylo nejlepší, kdyby se provozu Sklepů ujal nějaký spolek, tedy skupina nadšenců, která by provoz táhla společně. 

V tomto ohledu mají Boskovice podle Lenky Pětové dobrý potenciál. Představu klubu jakožto místa, které kolem sebe sdružuje skupinu ochotných a zapálených příznivců, se v mnoha ohledech dařilo naplňovat i v dosavadním modelu. „Hrozně moc lidí mi pomáhalo. Jak na baru, tak s pořádáním akcí. Tohle fungovalo tak, jak jsem si to představovala – že se zapojí místní mladí lidi, kteří budou pořádat akce, a já jim dám prostor, vzájemně si budeme pomáhat a společně v Boskovicích něco vytvářet. Na tohle si nemůžu vůbec stěžovat, jsou tady zlatí lidé, všem jim moc děkuju,“ zdůrazňuje provozovatelka Sklepů.

Vzhledem k tomu, že 1. září je pátek, je možné, že se uzávěrka Sklepů protáhne ještě do víkendu. Pokud se podaří domluvit se s majitelem, rozlučka by se konala až v tomto termínu. O program rozloučení by se postaralo uskupení místních DJs [Mindicted Crew](http://www.ohlasy.info/clanky/2017/01/rozhovor-mindicted.html). 

A co bude dál? To samozřejmě záleží hlavně na majiteli Panského dvora Luďku Řehořovi a zejména na tom, jestli se najde někdo další, kdo bude mít odvahu se do provozu Sklepů pustit. Jinak se tradice legendárního klubu opět přeruší, případně tentokrát skončí definitivně. „Tohle je pro mě koule na noze. Já prostě nechci, aby Sklepy skončily. Ale utápět se tady už nejsem ochotná. Dělám tady všechno a myslím, že v jednom člověku to není možné. Vycucne ho to, zvlášť když se nedaří. Ale nechci být negativní, Sklepy mám moc ráda a ráda tady trávím čas. když jsou tady lidi a baví se, jsem spokojená, klidně bych to dělala dál, kdyby mi to tak nějak vycházelo. Za těchto podmínek už to nešlo,“ uzavírá Lenka Pětová. 

Majitel Panského dvora Luděk Řehoř říká, že sám klub provozovat nechce, ale byl by rád, kdyby se našel nový nájemce a zajistil funkční a pestrobarevný provoz Sklepů. „Mezi těmi mladšími by se takový najít mohl, ale musí oni,“ říká Luděk Řehoř s tím, že podmínky, za kterých by prostor Sklepů pronajal, by zůstaly stejné jako doposud.
