---
title: Zpravodajský přehled za červen
cover-photo: http://i.imgur.com/P5Jm0edl.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červnu na Boskovicku událo.*

{% photo src="http://i.imgur.com/P5Jm0ed.jpg" caption="Zdeněk Fránek na přednášce v židovském obecním domě" author="Tomáš Znamenáček" %}

Boskovice mají nového městského architekta. Stal se jím místní rodák a renomovaný architekt [Zdeněk Fránek](http://www.ohlasy.info/clanky/2017/06/mestsky-architekt.html). Funkce se ujme v nejbližší době. Na svém prvním červnovém zasedání ho schválila městská rada.

S dotací na výstavbu Centra polytechnické výchovy a vzdělávání u základní školy na Slovákově to nevypadá vůbec špatně. Pracovníci Integrovaného regionálního operačního programu Ohlasům potvrdili, že žádost získala plný počet bodů a především bude o 900 milionů navýšen rozpočet příslušného dotačního titulu. O výsledcích bude jasno definitivně v září.

[Oprava hlediště boskovického letního kina](http://www.ohlasy.info/clanky/2017/06/letnak-stromy.html) je hotová. Přesný plán dalších prací zatím neexistuje a výstavbu zázemí pod promítací plochou navíc komplikuje ochranná lhůta, která se vztahuje na stromy revitalizované z dotace v roce 2010.

[Zastupitelé přijali usnesení](http://www.ohlasy.info/clanky/2017/06/zastupitelstvo.html), které vedení města dává čas do září prověřit komplexně možnost výstavby sportovní haly na Sušilově, včetně odkupu Jízdárny a souvisejících pozemků za cenu znaleckého posudku. V případě pozitivního výsledku by mohlo zářijové zastupitelstvo již projednat návrh kupní smlouvy na Jízdárnu a revokovat platné usnesení, které říká, že hala bude v Červené zahradě.

Po všech úpravách město uzavřelo své loňské hospodaření s přebytkem 7,2 milionu korun. Letošní rozpočet po dalším rozpočtovém opatření stále počítá se schodkem zhruba 68 milionů korun.

Město udělilo dotaci 8 milionů korun nemocnici na nákup zdravotnických přístrojů. Dalších 3,5 milionu jí [přiklepl Jihomoravský kraj](http://boskovice.cz/zastupitele-jmk-schvalili-dotaci-pro-nbsp-boskovickou-nemocnici/d-31105/p1=1019) na  rekonstrukci infrastruktury pro technické zařízení budov a zajištění energií.

Místostarostka Dagmar Hamalová (KDU-ČSL) informovala, že z jednání s firmou SUDOP, která připravuje projekt Boskovické spojky, vyplývá, že dojde ke zpoždění a se stavbou se nezačne v roce 2019, jak bylo dříve deklarováno. Přesný časový harmonogram ale stanoven nebyl.

Boskovice hostily finále [Středoškolské odborné činnosti](http://boskovice.cz/boskovice-hosti-finale-soc/d-31054/p1=1019). 

Učitelka tělocviku Sáša Živná po 31 letech odchází z boskovického gymnázia. Ředitelka Alena Svanovská jí nabídla odchod formou dohody o ukončení pracovní činnosti. Sáša Živná dohodu podepsala, zpětně však tvrdí, že pod nátlakem. Celá věc pravděpodobně skončí u soudu. Proti odchodu pedagožky vznikla i petice, kterou dosud podepsalo přes 350 lidí, především současných a bývalých studentů školy. Petice však mylně uvádí, že Sáša Živná odchází na základě obdržené výpovědi.

Do osobního vlastnictví získají byty obyvatelé domu číslo popisné 2205 na Mánesově ulici. Dům byl postaven v roce 1996 díky dotacím a částečně i díky půjčkám, které budoucí majitelé na jeho vybudování poskytli. Po uplynutí dvacetileté lhůty tak město splnilo svůj závazek a umožnilo majitelům byty získat.

Politické strany sestavují své kandidátky do podzimních sněmovních voleb, a tak už je jasné, jací politici se probojovali na listině nejvýše, a tak mají nejvyšší šanci reprezentovat při případném úspěchu okres Blansko. Za hnutí ANO je na čtvrtém místě blanenská zastupitelka Lenka Dražilová, ČSSD vysílá do sněmovny na osmém místě boskovickou starostku Hanu Nedomovou a v koalici KDU-ČSL a STAN je na sedmém místě také místostarostka Boskovic Dagmar Hamalová. Občanští demokraté mají na čtvrtém místě Libora Hoppe z Lipůvky, komunisti blanenského zastupitele Emila Pernicu poté na pátém a dvanácté místo u TOP 09 obsadil zastupitel Letovic Petr Novotný. Jako lídr vede SPD na jižní Moravě Jan Hrnčíř z Blanska, který je za stejnou stranu i krajským zastupitelem. Zelené doplňuje na patnáctém místě Michal Staněk z Boskovic. Na kandidátce Pirátů do patnáctého místa nikdo z Blanenska nefiguruje.

Boskovice navštívil a s voliči besedoval prezidentský kandidát a bývalý šéf Akademie věd [Jiří Drahoš](http://www.ohlasy.info/clanky/2017/06/drahos.html).

Nemocnici se podařilo zajistit lékaře, který je ochoten brát služby na radiologickém oddělení. Pohotovost tak nebude omezená a čekací doba na vyšetření by se tak měla zkrátit.

Festival Boskovice představil [program letošního ročníku](http://www.ohlasy.info/clanky/2017/06/festival-pozvanka.html). Nabídka hudebních, divadelních, filmových, literárních a výtvarných akcí je jako vždy nabitá, letos dojde i na zahraničního hosta, kterým je dřívější souputník Nicka Cavea – australský kytarista Hugo Race.

Výjimečného úspěchu dosáhli žáci letovické ZUŠ s uskupením Saturn, jehož členy tvoří především boskovičtí hudebníci a žáci Martina Krajíčka. V ústředním kole soutěžní přehlídky ZUŠ pro jazzové soubory a ostatní orchestry získali Zlaté pásmo. Indiviuální ocenění navíc obdrželi Tomáš Mosler za hru na klarinet a Matyáš Häkl za hru na bicí.

Úspěchu dosáhl také písničkář Petr Melda Meluzín, který zvítězil v autorské Portě v pražských Řevnicích s písní Tramvaje. Meldu doprovází kytarista Milan Novotný.

Triatlonista Miloš Bayer se stal Mistrem světa v kategorii nad 70 let.

V Kunštátě byla [otevřena nová galerie Kunšt](http://www.ohlasy.info/clanky/2017/06/ondracek-podplamenice.html). Zahajovací výstava představuje dílo místního malíře Víta Ondráčka.

Kamiony už si [nesmějí krátit cestu přes Svitávku](http://blanensky.denik.cz/zpravy_region/po-dvou-letech-se-dockali-svitavkou-uz-si-nesmi-kratit-cestu-nakladni-auta-20170609.html). Místní občané se zákazu dočkali po dvou letech jednání.
