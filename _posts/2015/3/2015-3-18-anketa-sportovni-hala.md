---
title: "Anketa k hale: Jak pokračovat a proč mlčí sportovci?"
cover-photo: http://i.imgur.com/l9ubvOkl.jpg
category: ankety
author: Tomáš Trumpeš
---

*Zdá se nám, že v diskusi o sportovní hale dlouhodobě není příliš slyšet hlas samotných sportovců, o hale jako by mluvili už jen politici. Proto jsme se několika lidí, kteří se v boskovickém sportu aktivně pohybují, zeptali: Jak vnímáte aktuální dění okolo sportovní haly a jaký další postup vedení města byste uvítali? Proč myslíte, že se sportovci ve věci haly více neangažují?*

(Anketa probíhala ještě předtím, než vedení města oznámilo, že o hale na Slovákově definitivně rozhodne zastupitelstvo 23. června 2015. Do té doby budou známy výsledky jednání s účastníky řízení a s firmou IMOS, bude zpracován audit a prověřeny možnosti dalších lokalit pro případnou novou stavbu.)

---

<img src="http://i.imgur.com/ZZauYW3.jpg" class="profile-picture" alt="Vladimír Petrů">

**Vladimír Petrů, člen komise pro tělovýchovu sport a volnočasové aktivity**

Pro mě je nyní dění kolem haly tak trochu spící téma. Stále samozřejmě průběžně vývoj sleduji, ale správní termíny se tak vlečou, že zásadní rozhodnutí v brzké době nečekám. Každopádně hlavním hráčem na šachovnici bude snad již brzy současné vedení města, kterému jeho rozhodování o osudu haly vůbec nezávidím. Na jedné straně tlak odpůrců haly, na straně druhé sportovci, dále vykopaná jáma a co s ní?  

Myslím si, že sportovci se nyní nemají, co se týká haly, v čem moc angažovat. Na jejich názorech a postojích nyní nezáleží. Že hala v Boskovicích chybí a je potřeba, ví snad všichni, včetně odpůrců haly na Slovákově, tak to opakovat stále dokola je zbytečné. Pro mě je nejdůležitější aby se konečně rozhodlo o lokalitě Slovákova, a pokud se řekne NE, tak aby se zahájily urychleně kroky k výstavbě haly na jiném místě.

---

<img src="http://i.imgur.com/keoOAsK.jpg" class="profile-picture" alt="Lubomír Slezák">

**Lubomír Slezák, sportovní redaktor týdeníku Zrcadlo**

Dění kolem sportovní haly vlastně v této chvíli není žádné. Vedení města proklamuje, že rozhodnutí o hale padne do konce června, takže teď se zdá, že je jakýsi vyčkávací čas. Jako dlouholetý sportovní novinář vím, že Boskovice sportovní halu nejen potřebují, ale hlavně si ji zaslouží. Proto vnímám každou časovou prodlevu velice negativně. Ale to, co se kolem stavby haly na Slovákově ulici dělo, podle mého dokonale otrávilo jak příznivce sportovní haly, tak samotné sportovce. O volbě místa se dá samozřejmě polemizovat (dle mého připadají v úvahu minimálně dvě další lokality, například dvorní část SOŠ a SOU André Citroëna nebo areál v Červené zahradě), méně však už o tom, jestli hala ano, nebo ne.

Je smutné, že hráči především halových sportů nemají patřičné zázemí pro svoje aktivity. Jenže zakořeněná představa, že sportovní hala v Boskovicích je pouze neuskutečnitelným snem, je prorostlá myšlením dotyčných natolik, že mnozí z nich na dlouhodobě neutěšenou situaci a její řešení rezignovali. Případná stavba sportovní haly je tak jedním z mnoha problémů, které by mělo vedení města řešit. Knihovna, důstojný kulturní stánek, sportovní hala – to je jen špička ledovce současné situace ve městě. Věřme, že vedení města bude hledat řešení, která budou především ku prospěchů občanů Boskovic.

---

<img src="http://i.imgur.com/zdrLmU4.jpg" class="profile-picture" alt="Adam Kožoušek">

**Adam Kožoušek, florbalista**

Svůj aktuální pocit ohledně sportovní haly bych vyjádřil jako čím dál větší frustraci. Výstavba haly na Slovákově se po volbách dostala do patové situace, přitom si troufám říct, že je v Boskovicích déle než rok hlavním tématem. Ač již bylo snad vše řečeno a vedle školy je řadu měsíců prázdná staveništní jáma, nad jasným stanoviskem se stále váhá. Přitom jde jednoznačně o zodpovědnost nového vedení města, neustálé protahování stavební výluky neprospívá žádné straně. Věřím, že pokud by byla politická vůle, nebyl by problém rozestavěný projekt dokončit. Navíc jako stavební inženýr a geotechnik musím odmítnout, že by stavbu ohrožovaly základové poměry a výskyt podzemní vody. Občas mi přijde komické, jak častým argumentem je tato dezinformace ze strany odpůrců haly. Uvítal bych, kdyby vedení města neoddalovalo rozhodnutí zadáváním dalších analýz a přípravou dalších podkladů. Myslím, že informací je z předchozích etap dostatek.

Je to možná zvláštní, ale i v malém městě, jako jsou Boskovice, nejsou komunity jednotlivých halových sportů propojeny. Snad pro chybějící sdílený prostor sportovní haly. Proto ani nevznikl třeba nějaký spolek, který by se ve výstavbě sportovní haly angažoval. Popravdě mě ani nenapadá, jakým způsobem by vůbec sportovci mohli s vedením města komunikovat. Nakonec také pochybuji, že by se našimi názory někdo opravdu zabýval. Za florbal mohu říct, že počáteční euforii, kdy se rozhodlo o započetí stavby, postupně vystřídala deprese a lhostejnost. Bohužel většina hráčů už nevěří, že se halu podaří v dohledné době zrealizovat, a už vůbec ne, že by bylo možné to nějak ovlivnit, což se promítá do nálady i do výsledků mužstva. Vystavět halu u sportovní základní školy je dle mého názoru dobrým kompromisem. Sportovní hala spolu s ubytovacím zařízením v areálu Červené zahrady je pro mě krásným snem, naneštěstí však nevěřím, že v naší generaci snem uskutečnitelným.

---

<img src="http://i.imgur.com/NrpbpsO.jpg" class="profile-picture" alt="Nikol Halamásková">

**Nikol Halamásková, volejbalistka**

Nejsem si jistá, jestli jsem úplně správný člověk, který by se k tomuto měl vyjádřit, protože jsem mladá, nezodpovědná a naivní, ale musím přiznat, že mě diskuse ohledně haly zaujala. Samozřejmě mnohem později než měla. Vždycky mi dělá problém se rozhodnout, a to i v otázce naprostých banalit. Nicméně se přikláním na stranu kritiků. Halu v Boskovicích bych určitě uvítala, a troufám si to tvrdit i o mých spoluhráčkách a trenérech. Využití zde určitě je. Pokud hrajeme v Boskovicích, jediné možné místo k uskutečnění zápasu je tělocvična na Citroenu, o kterou je – soudě podle střetů s jinými sportovci – docela zájem. Slovákova a Sušilova nevyhovují kvůli malým prostorům. I gymnázium by nejspíš nepohrdlo nějakými většími prostory. Sympatická je mi i představa haly sloužící ke kulturním účelům.

Návrh stavby haly na Slovákově se mi nelíbí, a to téměř ze všech důvodů uvedených odpůrci, hlavně kvůli nedostatečné ploše pro výstavbu a parkovací místa, ohrožení domovů občanů bydlících v blízkosti, a také kvůli podloží. Ani já bych nestavěla dům na něčem tak nestálém, nemluvě o jmenovaném ohrožení ostatních domů. Myslím, že se to trochu podobá nerozvážnému muži, který postavil svůj dům na písku. I s námitkami estetického druhu spíše sympatizuji. Jediná výhoda, kterou jsem ochotná v tom vidět, je, že bych to měla na trénink, co by kamenem dohodil. Ale toho jsem ochotná se vzdát :)

Jestli se hala stavět bude, neměla by se postavit pořádně, bez případných problémů, které by se mohly vyskytnout? Slyšela jsem, že hala v areálu Červená zahrada by vyšla ještě mnohem dráž, a to je důvod, proč se staví tam, kde se staví. Je to pravda? Jaké by byly vlastně výhody haly na Slovákově? Jsem tedy spíše pro nedokončení stavby i navzdory investicím, které by tak přišly vniveč.

Jako nezletilá hráčka nejspíš pořádně neposoudím, proč se této problematiky ohledně haly sportovci více neúčastní. Myslím, že už boj trochu vzdali a čekají, jak se situace dále vyvine. Taky soudím, že se raději zabývají sportem než zdlouhavým dohadováním, které se může zdát zbytečné. Snad není. V případě mladších sportovců jde, i v mém případě, o neinformovanost a nezájem.