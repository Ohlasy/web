---
title: Parčík u autobusového nádraží čeká obnova
cover-photo: https://i.ohlasy.info/6z8bFJu.jpg
category: zpravodajství
author: Tomáš Trumpeš
tags: architektura zeleň
---

*Regeneraci parčíku, který se nachází u autobusového nádraží, nebo chcete-li nad Modrou věží a Albertem, plánuje město Boskovice, které si pro tento účel nechalo zpracovat studii od Jitky Vágnerové. Setkání s autorkou a představení studie se konalo počátkem března. Parčík je dlouhá léta víceméně zanedbáván, dnes nepůsobí ani dojmem plochy určené k odpočinku, ani příliš esteticky. Kromě toho přes něj nevedou žádné oficiální cestičky, i když minimálně směrem od křižovatky u Slávie zde jedna taková vznikla, neboť lidé si cestu k Albertu přirozeně zkracují.*

{% photo src="https://i.ohlasy.info/6z8bFJu.jpg" %}

Zanedbaný park má přitom poměrně strategickou pozici, vzhledem k tomu, že se nachází mezi oběma nádražími, může být první vizitkou města pro řadu návštěvníků. A kromě toho tudy chodí denně stovky místních.

Celá regenerace je pojata tak, aby prostor částečně posunula k většímu výskytu květin, trvalek a trávníků. A to také proto, že město se chce s žádostí o podporu obrátit na operační program Životní prostředí, který apeluje právě na to, aby zeleň měla více funkcí. Tedy kromě toho, aby bylo místo pěkné, měly by trávy stromy a keře sloužit pro ptáky, pro hmyz či pro ještěrky. „I když je parčík ze všech stran obkroužen komunikacemi, je to ostrůvek, kde něco podobného může být,“ uvedla autorka návrhu Jitka Vágnerová.

Ta vidí mimo jiné problém právě v tom, že přes parčík dnes nejde oficiálně přejít. Kromě vyšlapané cesty k Albertu proto navrhuje umožnit lidem vstup i na jiných místech. „Typ zeleně, který zde dnes je, působí neupraveně. Je to keřový porost, který má své nejlepší za sebou. Stromy tvoří relativně dobrý základ, i když nejsou v nejlepším stavu. Ale keře jsou za zenitem a prostor opticky uzavírají,“ vysvětlila Jitka Vágnerová. Záměrem kdysi bylo prostor právě odstínit od komunikace, ale zároveň byl vyloučen pro jakékoliv využití. „Teď chceme, aby prostor byl otevřený,“ dodala autorka studie.

Se zaměřením na odpočinkovou a květinovou zónu částečně polemizuje ekoložka a spolupracovnice našich novin Martina Lukešová, která se zabývá i veřejnou zelení. „Když jsem si přišla parčík prohlédnout, viděla jsem to místo spíš na U-rampu, skejťácký okruh nebo něco takového. Je to rušné místo a přitom v centru, nikdo v těsné blízkosti nebydlí, tak by nebyl nikdo rušen. Navíc by to trochu ladilo k Modré věži: sport, zábava, relax, cestování. Lehnout si na květinovou louku mezi nádražím a obchoďákem je sice lákavé, ale spíš do velkého města, kde nemají za humny les a louky a sady," domnívá se Martina Lukešová.
Podle navrhovaného projektu by ale na nové trase od vlakového nádraží směrem k Albertu měl vzniknout prostor upravený pro posezení. Ten může sloužit kupříkladu lidem, kteří přijedou vlakem či autobusem a za pěkného počasí si chtějí v klidu naplánovat další cestu. Případně pro ty, kteří na svůj spoj teprve čekají.

{% photo src="https://i.ohlasy.info/8aGdaZm.jpg" %}

Dále je prostor rozčleněn do několika ploch. Největší je středová rekreační louka, kde by měl být trávník, skupiny stromů a o oživení by se postaraly jarní cibuloviny. Na rohu ulic Nádražní a Komenského by se prostor měl také otevřít a měl by zde vzniknout březový háj. Další část by byla osázená trávníkem a lípami.  Dále by zde vznikla malá terénní modulace z navezené hlíny a na ní motýlí louka. Zde se počítá s podílem letniček, které by vykvetly už v prvním roce a daly by prostor pro louku s kopretinami a zvonky. Ta by se stala útočištěm pro motýly. „To je dnes problém, všechny trávníky se kosí nakrátko a motýli nemají kde přebývat,“ uvedla Jitka Vágnerová.

Při přípravě projektu byl hodnocen stav celkem 73 stromů a 3 skupin keřů. Ke kácení je navrženo 29 stromů, většinou borovic, které jsou dost blízko sebe, a brzy by se jejich stav stejně musel řešit. Dále by se mělo pokácet 6 javorů, které jsou ve velice špatném stavu, což zčásti způsobila i oprava komunikace, během které se zasáhlo do jejich kořenového systému. Na místě je dnes prakticky polovina listnatých a polovina jehličnatých stromů, přičemž pro výskyt živočichů by bylo lepší, kdyby jehličnatých dřevin byla asi třetina.

„Zeleň je třeba obnovit, to ano, je skutečně z doby, kdy se v této oblasti moc fantazie nepoužívala a hlavně tu chybí keřové a bylinné patro. Nejsem si ale jistá, jestli je na této dopravní a poměrně rušné křižovatce vhodné dělat květnatou či motýlí louku, ačkoli mám tyto věci ráda. Hodila by se do parku u skleníku. Pokud by nějací motýli přiletěli sem, zřejmě by zahynuli rozpláclí o nějaké přední sklo,“ upozorňuje ekoložka Martina Lukešová.

V rekreační zóně navrhla autorka studie Jitka Vágnerová speciální tvarovaná lehátka. „Když dlouho cestujete, je pak dobré změnit pozici, což vám klasická lavička neumožní. Na podobný typ lehátek jsme kdysi narazili v Německu a bylo to velmi příjemné. Na druhou stranu na nich nevydržíte dlouho, protože se na nich neotočíte. A to je plus, protože by vám tam neměl nikdo spát,“ popsala Jitka Vágnerová. Podle ní jsou lehátka trošku nestandardní, ale pomáhaly by celé místo posunout trochu dál oproti běžným parkům a vtisknout mu specifický charakter. A to společně s narciskami v trávě, s květnatou loukou a trvalkovým záhonem. „Lehátka jsou fajn, ačkoli by byla podle mě vhodnější sedátka se stolky, aby se lidé mohli nasvačit. Nebo třeba studovat, připojit se k internetu. Stolečky by se hodily a určitě by neměly chybět odpadkové koše, včetně těch na plechovky a petky,“ doplnila svůj pohled Martina Lukešová.

S osazením klasických laviček se počítá na straně u Alberta. I zde byl vybrán mobiliář určený jen ke krátkodobému odpočinku. Tedy krátké lavičky pro dva sedící a bez opěradel, ani na ně si tudíž nejde dost dobře lehnout a otočit se. Jsou tak určeny pouze ke krátkému odpočinku pro lidi, kteří tudy procházejí.
Předpokládaná cena celého projektu je 750 tisíc. V rámci dotací tvoří maximální uznatelné výdaje půl milionu korun, přičemž uznatelné není kupříkladu kácení a omezen je také náklad na vytvoření cest a pořízení mobiliáře. Žádost do operačního programu už radnice odeslala. „Pokud budeme úspěšní, tak s realizací počítáme spíš až v roce 2016,” doplnila informaci o možném termínu realizace místostorostka Boskovic Jaromíra Vítková.
