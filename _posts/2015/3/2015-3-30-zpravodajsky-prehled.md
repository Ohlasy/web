---
title: "Zpravodajský přehled: březen"
cover-photo: http://i.ohlasy.info/sN5pSYdl.jpg
excerpt: Výběr nejdůležitější událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v březnu na Boskovicku událo.
category: zpravodajství
author: Tomáš Trumpeš
---

Boskovická rada oznámila, že o osudu sportovní haly na Slovákově ulici rozhodne červnová schůze zastupitelstva. Do té doby mají být shromážděny a vyhodnoceny všechny podklady tak, aby zastupitelé mohli fundovaně určit, zda se od stavby upustí, nebo se bude pokračovat. [Názory samotných sportovců se evidentně různí](/clanky/2015/03/anketa-sportovni-hala.html).

Novou redakční radu mají boskovická městská média:  Zpravodaj, Radniční listy a Boskovická televize. Povede ji radní Vladimír Farský, nestraník zvolený za KSČM. V [redakční radě](http://boskovice.cz/VismoOnline_ActionScripts/File.ashx?id_org=832&id_dokumenty=25203) dostala prostor i opozice a zástupci veřejnosti.

[Město Boskovice rozdělilo prostředky z Grantového systému](http://boskovice.cz/VismoOnline_ActionScripts/File.ashx?id_org=832&id_dokumenty=25249). Vzhledem k tomu, že v systému zbylo ještě několik desítek tisíc, bude vyhlášeno druhé kolo, do kterého však budou svůj projekt moci odevzdat jen ty neziskové organizace, které se neúčastnily kola prvního.

Byl představen [plán na obnovu parčíku](/clanky/2015/03/regenerace-parku.html) u boskovického autobusového nádraží.

V Boskovicích se konalo také setkání, kde byl představen [návrh nového územního plánu](/clanky/2015/03/novy-uzemni-plan.html). A pro rozvoj města i regionu je bezesporu důležitý i návrh [zásad územního rozvoje](http://www.kr-jihomoravsky.cz/Default.aspx?ID=246347&TypeID=2), jak jej představil Jihomoravský kraj.

Komise ministerstva dopravy rozhodla o podpoře plánu tzv. Boskovické spojky, tedy přímého vlakového spojení mezi Brnem a Boskovicemi. Za více než jednu miliardu korun by tak Boskované jezdili do Brna bez přestupu a s několikaminutovou časovou úsporou. Stavět by se mohlo už za tři roky. Zdá se tedy, že Skalice už nebude [nádražím Boskovic](/clanky/2015/03/skalice-nadrazim-boskovic.html).

Boskovice vyhlásily [nejlepší sportovce roku 2014](http://www.boskovice.cz/boskovice-znaji-nejlepsi-sportovce-za-rok-2014/d-25197/p1=1019).

Na základě výzvy ze Státního fondu životního prostředí, týkající se likvidace biologicky rozložitelných odpadů, by bylo možné získat pro město Boskovice dotaci na kompostéry pro domácí kompostování biologicky rozložitelného odpadu. Město Boskovice se proto obrátilo na veřejnost s [dotazem, zda by lidé měli o kompostéry zájem](http://boskovice.cz/vismo/dokumenty2.asp?id_org=832&id=25121&n=meli-byste-zajem-o-komposter-zdarma&query=kompost%C3%A9ry).

Letovická městská rada [odvolala ředitele Městského kulturního střediska Jiřího Palána](http://blanensky.denik.cz/zpravy_region/letovicka-rada-odvolala-sefa-kultury-palana-kvuli-udajne-zpronevere-60-tisic-20150326.html). Ten je podezřelý, že zpronevěřil peníze určené na výplatu honoráře za koncert zpěváka Dana Bárty. Celou záležitost prověřuje policie.

V Kunštátě plánují [opravit nebezpečnou křižovatku](http://blanensky.denik.cz/zpravy_region/konec-nebezpeci-v-kunstatu-prestavi-problematickou-krizovatku-pod-kostelem-20150326.html) na náměstí pod kostelem. Z náměstí směrem ke škole by měl vzniknout také nový chodník. A na náměstí centrální stanoviště pro autobusy.

V Olešnici částečně žijící spisovatel Petr Pazdera Payne byl se svou knihou povídek [Předběžná ohledání nominován na cenu Magnesia Litera](http://www.magnesia-litera.cz/). Vyhlášení proběhne 14. dubna.

Několik historických staveb z regionu soutěží o [nejlépe opravenou památku Jihomoravského kraje](http://www.kr-jihomoravsky.cz/pamatky/).

V Olešnici probíhá bouřlivá [debata ohledně pozemkových úprav](/clanky/2015/03/olesnicka-asfaltka.html), v rámci kterých by měla vzniknout i čtyři metry široká asfaltka ke ski-areálu. Kromě toho tento měsíc krajská hygienická stanice oznámila, že ski-areál při umělém zasněžování překračuje hygienické limity hluku. Naopak večerní svícení je dle zákona v pořádku.

Do čela boskovického hnutí ANO byl zvolen devětadvacetiletý [Lukáš Holík](https://www.facebook.com/holik.lukas).

Zámek v Borotíně se snad dočká rekonstrukce a využití. Hodonínská společnost SaZ, která památku koupila před více než rokem, zde [plánuje vybudovat dům s pečovatelskou službou](http://blanensky.denik.cz/zpravy_region/zamek-bude-nejspis-slouzit-duchodcum-majitel-jej-chce-na-jare-zacit-opravovat-20150311.html).

Ve Voděradech se budou [v červnu opakovat komunální volby](http://www.voderady.cz/dokumenty/uds_volby_do_zastupitelstev_2015.pdf). Ty minulé skončily remízou, poslední lichý mandát nejprve určil los, poté ho soud přiřkl protistraně, načež se mandátu vzdala taková část zastupitelů, že se volby musí opakovat.

A na závěr jedna zpráva, u které je redakce Ohlasů zčásti ve střetu zájmů: Divadlo NABOSO uspělo na krajské divadelní přehlídce [Hobblík v Hodoníně](http://www.dkhodonin.eu/cs/hobblik-a-mumraj-2015) a postupuje na celostátní festival Divadelní Piknik do Volyně.