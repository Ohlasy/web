---
title: Nápravné zařízení pro hatemana
category: názory a komentáře
cover-photo: https://i.ohlasy.info/i/sxlpe5a.jpg
author: Tomáš Trumpeš
tags: politika
---

*Skutečný demokrat má jednu výhodu – může mít radost, i když prohraje. Může si totiž připomenout, že jedním z pilířů demokratického systému je princip střídání vlád. Princip, který zaručuje, že tady nikdo nepovládne nejen na věčné časy, ale obvykle ani tak dlouho, jak by si sám představoval. Čas mu vyměříme my, voliči. Vítězství politické síly, k níž se kloníme, je jistě příjemné. Ale daleko důležitější je skutečnost, že žijeme ve společnosti, která se může rozhodnout pro změnu.*

Bráno z druhého konce – skutečný demokrat se nemůže bláznivě radovat, když vyhraje. Nejen z toho důvodu, že na něj dolehne zodpovědnost, jak o tom hovoří v [rozhovoru pro Ohlasy](/clanky/2015/02/rozhovor-hana-nedomova.html) nová boskovická starostka Hana Nedomová. Ale také proto, že i naše krátká demokratická éra už nám dala dost příkladů toho, že politický pád může být poměrně rychlý.

Je ovšem nešťastné, když se toto vědomí promění ve strach, který bývá špatným rádcem jakéhokoliv lidského konání. Patří bohužel k základním vlastnostem moci, že jakmile je ustavena, opanuje ji obava, že bude zase odstavena. Ta pak vede k tomu, že se moc pokouší udržet se za každou cenu, tedy i pomocí toho, čemu se ve sportu říká fauly či nedovolené prostředky. V politice tomu říkáme neférové jednání a zneužívání svěřených pravomocí. Příznaky jsou obvykle snadno rozeznatelné: uzavřenost, nedůvěřivost, podrážděné reakce na kritiku, snaha o manipulaci. Bude zajímavé sledovat, jestli nové vedení Boskovic dokáže těmto přirozeným sklonům moci odolávat a nebude svému strachu podléhat. Ano, i éra této vlády jednou skončí a i ten den bude svátkem demokracie, změny a střídání vlád.

Občas se bohužel stává, že především uvnitř stran demokratické procesy nezafungují tak, jak by měly. Dobrý příklad najdeme právě v sociální demokracii, která udržela na jižní Moravě u moci svého hejtmana Michala Haška i poté, co organizoval podlý puč proti svým spolustraníkům a především [jedenáctkrát po sobě lhal nám všem](http://www.ceskatelevize.cz/porady/10117034229-168-hodin/213411058251103/video/288927) v přímém přenosu České televize. Michal Hašek odešel z vedení strany, ale proti jeho dalšímu působení v nejvyšší funkci Jihomoravského kraje se nezvedl větší odpor. Nejen ve straně, mlčeli i koaliční druhové lidovci, což je u strany odvolávající se na křesťanské hodnoty obzvlášť smutné. A zdá se mi, že mlčela i opozice, novináři, veřejnost. 

Dnes hejtman, v Brně často přezdívaný anglickou slovní hříčkou hateman, mluví o tom, že politik, který udělal chybu a omluvil se, by měl dostat další šanci. Minimálně strana označující se jako křesťanská by však měla vědět, že odpuštění by mělo předcházet pokání. A tuhle zásadu by bylo dobré ctít i v politice. Omluva, která není doprovozena ochotou k přijetí důsledků a vyvození odpovědnosti, je laciná a falešná. Na celostátní úrovni to snad může vypadat, že se Michal Hašek stáhl, ale máme snad my tady na jižní Moravě vnímat hejtmanský post jako trestnou lavici či nápravné zařízení pro usvědčené jedenáctilháře?

I současný hejtman se snaží využít všechny prostředky pro to, aby se udržel u moci. Krajské volby nás čekají v příštím roce, ale již brzy uvidíme, jestli má současná sociální demokracie sama dost soudnosti, aby nabídla nového lídra. Pomoci by jí mohla zkušenost z brněnského magistrátu, kde sedí Roman Onderka po osmi letech vlády v opoziční lavici. Pobyt v opozici je totiž skutečné nápravné zařízení, ta nejlepší politická trestná lavice.
