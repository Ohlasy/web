---
title: Nacismus jako estrádní show
category: názory a komentáře
cover-photo: http://i.imgur.com/Vj12ru7l.jpg
author: Tomáš Trumpeš
---

*V poslední době mám dojem, že kdykoliv někdo učiní nějaký nehorázný přešlap, vymluví se posléze na to, že chtěl jen rozpoutat diskusi na dané téma. A netýká se to jen prezidenta republiky, tuto floskuli si rychle osvojili i další politici, ale také umělci, komentátoři a jiní účastníci debaty ve veřejném prostoru.*

<img src="http://i.imgur.com/Vj12ru7.jpg" alt="Salon 2015" class="img-responsive">

Při bližším pohledu obvykle zjistíme, že se opravdová diskuse nekoná a dotyčný přešlap pražádnou inspiraci pro hlubší přemýšlení nad daným tématem ani neposkytuje. Třaskavost tématu je využita pouze k upoutání pozornosti; efektně, ale povrchně, jak už to u efektnosti bývá. Skutečně kontroverzní čin míří obvykle hlouběji.

Studentům boskovického gymnázia se prý podařilo vyvolat kontroverzi programem na zahájení letošního Salonu, kde pustili jednu ze scének pořadu Česká soda, tedy z pokladnice českého nekorektního humoru. Scénka zpracovávala nacistické brutality věru svérázným způsobem a boskovičtí studenti neváhali navázat vlastním, rovněž dosti odvážným uchopením téhož tématu v hrané divadelní scénce. V té po vzoru nacistických dozorců týrali diváky vytažené z publika moderátoři televizní soutěže.

Musím vpravdě přiznat, že na používání motivů hitlerovské třetí říše jsem už poněkud alergický. V divadle, v literatuře, ve filmu – tam všude lze sledovat, že při potřebě zobrazit zlo a vyvolat hrůzu či znechucení je nejsnazší sáhnout právě k této tematice. A je jen málo těch, u kterých je prověřená funkčnost tohoto gesta ospravedlněna skutečnou kvalitou a skutečným přínosem. Tedy skutečnou hloubkou.

Na Salonu mě nejprve překvapilo, že i pro dnešní teenagery je toto téma stále atraktivní. Člověka samozřejmě nejprve vyděsí představa, že je to dáno zvrácenou přitažlivostí efektní nacistické estetiky. Přesto si zpětně troufám tvrdit, že v tomto případě mělo užití motivu svůj smysl. A to právě díky propojení se současností, se světem bezduchých estrád, nejen hloupých, ale manipulativních televizních pořadů, kultu úspěchů, výher a v posledku degenerativní zábavy, za kterou se pro jedince i společnost rovněž otevírá propast smrti. Jistě, paralela nacismu a zábavní estrády je možná přemrštěná, ale to k mládí a také ke kontroverzím patří.

Přesto mě pořád trochu překvapuje, že i dnešní studenti stále sahají pro inspiraci k těmto temným okamžikům evropské historie. Zdá se, že stínů minulosti se není tak snadné zbavit. Ty stíny sahají dál, než by člověk očekával. Ostatně nosným tématem poslední prezidentské volby byly takzvané Benešovy dekrety, což pro představu znamená, že spor o odkaz Listopadu 89 by mohl být tématem prezidentských voleb v roce 2057. Nezdá se vám to trochu podivné?

Nechci pochybovat o tom, že je dobré připomínat si hrůzy minulosti. Ale to vzpomínání musí mít nějaký smysl. A ten je nejspíš právě v tom, jestli od něj vede nějaký most k uchopení současných hrůz, rizik a zlořádů. Jinak i samo vzpomínání může být poměrně nebezpečné. „Neuzavírej se do vzpomínek, nebo neobstojíš v přítomném okamžiku,“ říká moudrá Kanaďanka Jennifer v románu Jana Balabána Černý beran. To neplatí jen pro jedince, ale i pro společnost. 

Blížící se oslavy 70. výročí konce 2. světové války budou dobrou příležitostí zjistit, jestli umíme vzpomínat. Jestli budeme opravdu slavit to, že válka skončila, nikoliv pouze fascinovaně stavět efektní kulisy jejích dramatických dějů. Především se ukáže a už ukazuje, kdo se uzavře do minulosti a kdo se navíc pokusí obstát v přítomném okamžiku.
