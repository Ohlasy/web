---
title: "Editorial: Měsíc v neznámých vodách"
author: Tomáš Trumpeš
---

*Vážené čtenářky, vážení čtenáři, uplynul první měsíc existence internetových novin Ohlasy dění na Boskovicku. To je především příležitost poděkovat vám za zájem, který nás nejen těší, ale především nám potvrdil, že má smysl o fungování takových to novin usilovat. A tím jsme si na počátku věru nebyli jistí.*

Vstupovali jsme do neznámých vod a tak trochu se v nich stále pohybujeme. Ale jak mi při vyhodnocování prvního měsíce napsal kolega Tomáš Znamenáček: „Otázku, jestli je po novinách poptávka, můžeme s klidným srdcem odškrtnout.“ Musíme řešit mnoho dalších věcí, ale tohle je přeci jen nejpodstatnější.

Děkujeme také za vaši trpělivost, náš pohyb v neznámých vodách se může místy jevit poněkud nejistě. Průběžně pracujeme nejen na samotné podobě webu, který minulý týden dostál prvních změn k tomu, aby byl přehlednější, hezčí a vstřícnější k vám čtenářům. V tomto trendu budeme určitě pokračovat, rádi bychom si zachovali úspornost a zároveň máme od počáteční zcela strohé podoby jistě dál co vylepšovat.

Nejinak je tomu po obsahové stránce. Už nyní můžete sledovat, že Ohlasy přestávají být jednohlasé a připojují se další autoři. A to nejen redaktoři zpravodajství, vzniká i názorová sekce Ohlasů a k prvnímu seriálu o stromech se budou přidávat další: o zajímavých přírodních lokalitách pro nás bude psát Hynek Skořepa, o zajímavostech z historie a o pozoruhodných předmětech z muzejních sbírek Petr Vítámvás. A plánujeme i další cykly zaměřené také na aktuální život a zajímavé lidi v Boskovicích a v regionu.

Co dohánět máme jistě v samotném zpravodajství. Jednak co do množství zpracovaných témat, ale také ve schopnosti zaměřit se i mimo Boskovice. Jedna rozsáhlejší reportáž o aktuální kauze probíhající mimo Boskovice je zrovna v přípravě. A přibývat by měly další.

Přesto je na místě říct, že neaspirujeme na to být klasickým zpravodajským portálem, který bude mít ambici informovat takzvaně o všem, co se kde šustne. Tuhle práci dělají jiní a s úctou ke konkurenci je nutné uznat, že ji dělají dobře. My se chceme vydat trochu jinou cestou a být tady především pro ty z vás, kteří jsou informacemi spíše zahlceni, ale chybí jim hlubší pohled na některá zásadnější témata. Právě takový, na který v běžném zpravodajském shonu často nezbývá čas.

Čísla ukazující návštěvnost Ohlasů v prvním měsíci existence nám dávají naději, že takových čtenářů není zrovna málo. Takže ještě jednou děkujeme za váš zájem a těšíme se na další setkávání nad texty i v terénu, jak my novináři říkáme. A samozřejmě také na vaše ohlasy, které jsou nám nepostradatelnými bójkami v neznámých vodách, do kterých jsme se vydali.
