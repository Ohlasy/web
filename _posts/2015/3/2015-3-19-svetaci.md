---
title: Kunštátské divadlo LMD zve na Světáky
cover-photo: http://i.ohlasy.info/33uuQVfl.jpg
author: Tomáš Trumpeš
tags: divadlo kultura
---

*Další odvážný dramaturgický počin si pro letošní divadelní sezónu připravilo kunštátské ochotnické divadlo LMD. Tentokrát však odvážný poněkud jiným způsobem, než jsme byli u svérázného souboru s poněkud bláznivou poetikou  (LMD znamená mimo jiné lehká mozková dysfunkce) zvyklí. Letos kunštátští divadelníci uvedou adaptaci známé filmové komedie režiséra Zdeňka Podskalského a scénáristy Vratislava Blažka Světáci.*

<img src="http://i.ohlasy.info/33uuQVf.jpg" alt="herecký soubor LMD" class="img-responsive">

Podle režisérky Mariky Wetterové však soubor tentokrát příliš nepopustil uzdu své obvyklé postmoderní imaginaci, ale spíše se snaží věrně držet předlohy. S nápadem inscenovat Světáky přišla sama režisérka, která filmové Světáky kupodivu viděla teprve nedávno. „Asi se u mě nějak zastavil čas, Světáky jsem viděla poprvé asi před půl rokem. Komedie se mi líbila jako blázen a napadlo mě, že kdybychom se do toho pustili, mohla bych dát konečně větší herecký prostor chlapům. V dosavadních inscenacích dostávali větší příležitost spíš holky. Přišla jsem s tím na fórum a soubor to schválil. Na rozdíl ode mě Světáky znali,“ uvedla Marika Wetterová, které vyhovovala i původní filmová muzika Evžena Illína a Vlastimila Hály, neboť hudební složka je pro soubor LMD tradičně důležitá. Samotné režie se Marika Wetterová nechopila sama, ale v tandemu s Jirkou Fiedlerem.

V hlavních mužských rolích se namísto pánů Libíčka, Brodského a Sováka představí Václav Hock, Martin Konečný a Petr Stojan, role Profesora náležející ve filmu Oldřichu Novému se zhostí Jirka Dokoupil. Roli šatnářky Trčkové dostala po Jiřině Šejbalové Boženka Pelikánová, která se souborem LMD účinkuje poprvé. Ženské trio Jirásková, Janžurová, Bohdalová v Kunštátě zastoupí Štěpánka Poláková, Lucka Stojanová a Bára Hřebíčková. V dalších rolích se uplatnili i zbylí členové souboru Pavlína Palme, Jirka Fiedler, Marie Wetterová, Honza Kovář, Jarda Sedláček a Zdeněk Wetter. Součástí představení bude jako obvykle živá hudba, tentokrát se LMD Band spojil s kunštátskou hudební skupinou Meron. Hudební nastudování řídí Honza Kovář. Celkem se tedy na inscenaci podílí více než 20 lidí.

Oproti zvyklostem tentokrát divadlo LMD nedalo příliš velký prostor vlastním nápadům a razantnějším zásahům do předlohy. „Držíme se původního filmového scénáře. Nedělali jsme úpravy v textu, spíše jsme některé obrazy museli přenést do jiného prostředí, abychom neměli tolik změn scény. Řekla bych, že odpovědnost ve mně a ve všech hercích je daleko větší, protože diváci budou mít samozřejmě srovnání s hvězdami, které hrají v původním filmu. Je to možná u nás až zvláštní, ale hodně se držíme předlohy. Obávali jsme se, že kdybychom pojetí přestřelili do našeho LMD stylu, nefungovalo by to. A taky mi přišlo, že ta komedie je tak kvalitní, že je úplně zbytečné strkat tam něco navíc. Něco takového jsme snad ještě nikdy nedělali,“ popsala režisérka Marika Wetterová. 

Scénické řešení inscenace je výsledkem práce celého souboru, diváky čeká poněkud netradiční uspořádání prostor v kulturním domě. Inscenace se nebude odehrávat jen na hlavním pódiu, ale také na speciálním pódiu na druhé straně sálu a v ulici mezi nimi. Diváci budou umístěni tak, aby mohli všechny scény sledovat souběžně. 

„Zkoušení bylo poměrně náročné. Hodně náročný je text, tvoří ho krátké dialogy, které se musí pořádně vyhrát. Ve filmu tolik nechybí pohyb, dialogy fungují, i když herci jen sedí, ale na velké scéně by byl statický obraz mrtvý. S tím jsme hodně bojovali, stejně jako s tím, aby se herci s textem pořádně sžili,“ prozradila kunštátská režisérka Marika Wetterová. 
Premiéra se v kulturním domě v Kunštátě uskuteční v sobotu 28. března v 19 hodin, domácí derniéra je naplánovaná na 11. dubna, rovněž od 19 hodin.