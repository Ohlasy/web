---
title: Boskovice budou mít nový územní plán. Co se změní?
category: zpravodajství
cover-photo: https://i.ohlasy.info/HnK6m7O.jpg
author: Marek Osouch
tags:
    - územní plánování
---

*Kde budou domy, kde jen zeleň, kam se bude moci rozšiřovat průmyslová zóna? Na tyto a další otázky odpovídá nedávno dokončený návrh nového územního plánu Boskovic. Vedení města chce ještě o jeho podobě diskutovat s veřejností. Setkání se bude konat 19. března od 16 hodin ve velké zasedací místnosti na radnici.  V následujícím textu přinášíme přehled největších aktuálně plánovaných změn.*

{% photo src="https://i.ohlasy.info/iDwXp1T.png" %}

### Bydlení

Nové pozemky pro bydlení v územním plánu jsou označené jako plochy smíšené obytné – městské. „Plochy jsou určeny k polyfunkčnímu využití, převážně pro bydlení v rodinných domech se zázemím pro obslužnou sféru a nerušící výrobní činnosti,“ stojí v přiložené textové části. Mohou se zde tedy stavět domky, ale také zde může vyrůst parkoviště nebo hřiště jako občanské vybavení. Dá se říct, že ze všech změn zahrnují právě tyto plochy největší část. S domy se tak do budoucna počítá na Vinohrádkách, Milánovech nebo v blízkosti zahrádkářské kolonie Rovná. Další ulice by mohly vzniknout i za Absolonovou a Lipovou. Na poli za nemocnicí je stále v plánu výstavba bytových domů. Ta přitom v loňském roce ztroskotala a město odkoupilo od delevopera pozemek zpět. Bytovky s garážemi mohou vyrůst dále v neudržovaném místě mezi heliportem nemocnice a železnicí a také vedle těch už postavených v ulici Na Chmelnici. Lidskými příbytky by měl zarůst i kopec kolem boskovického dokrývače na Čížovkách až k ulici Pod Střelnicí.

Zastavět se má i bývalá Slámova pila na Hybešově ulici. Původně se měly na jejím místě vybudovat bytové domy, nyní podle plánu už se počítá i s rodinnými domky. Výstavbu bytovek chce město umožnit na státním pozemku na ulici Svatopluka Čecha, kde má svou budovu Hasičský záchranný sbor.

### Doprava

Územní rezerva neboli plocha, kudy může vést přímé železniční spojení z Brna, takzvaná „boskovická spojka“, je nedílnou součástí nového územního plánu. Současné vedení města stavbu podpořilo, stejně jako minulé boskovické koalice. Je jasné, že však tato podpora není jednotná. Na jedné straně je kritik spojky Vladimír Farský a na druhé straně lidovečtí radní, kteří spojku podporovali už za minulého vedení a na podzim ji měli ve svém volebním programu.

Další územní rezerva je vyčleněna pro silnici na Jevíčko, která by se napojila na ulici Nádražní a odvedla tak část dopravy na sever okresu z centra města. Ani v jednom případě však nezáleží na vedení města, ale kraji a státu, zda se některá z komunikací v budoucnu postaví. Silnici na Jevíčko slíbila ve svém programu sociální demokracie. Ještě loni v létě ale současná starostka Hana Nedomová (ČSSD) jako předsedkyně krajského výboru pro územní plánování oznámila, že s ní kraj ve svém připravovaném územním plánu nepočítá, jelikož vychází z generelu dopravy, kde o silnici není ani zmínka. Podle jejího vyjádření by se mělo ale jednat o účelovou komunikaci v majetku města, nikoli kraje.

Nová ulice má vzniknout mezi Chrudichromskou a Nádražní. Kamionová doprava by se tak mohla částečně odklonit z nepřehledné křižovatky u Slavie. Otázkou je, jestli se situace jen nepřesune jinam, totiž na křižovatku Nádražní a Sokolské. Případně po zprůjezdnění Štefánikovy ulice, které je v plánu také zakresleno, je možné, že těžká doprava z průmyslové zóny pojede právě tudy jakožto nejkratší cestou. 

{% photo src="https://i.ohlasy.info/oEB4FTz.png" %}

### Průmysl

Všechny strany před komunálními volbami mluvily o naplněné kapacitě průmyslové zóny, a tedy nutnosti nabídnout podnikatelům nové plochy. Ale kde? Územní plán počítá s dalším rozšiřováním zóny na Chrudichromské a kolem Průmyslové ulice. V budoucnu by kolem ní neměl být žádný volný pozemek. Podnikatelé budou moci také postavit svou továrnu i za elektrickou rozvodnou, kterou dnes průmyslová zóna končí. Pro továrny územní plán dále zahrnul pozemek na místě momentálně opuštěných lomů cihlářské hlíny. V územní rezervě je další kus pole na sever od Boskovic.

Průmysl se bude moci rozšiřovat ale i jinde než jen v zóně. Své budovy lehce rozšíří obalovna Deas nebo Novibra. Překvapivou novinkou však je, že se termín „Plochy výroby a skladování – lehký průmysl“ objevil také v blízkosti zahrádkářské kolonie na Rovné, přesněji naproti výstavbě rodinných domů započaté společností BK INVEST. Logičtější už je její plánování mezi domy na Janáčkově ulici a areály Bodosu. Problémem může být, že ji od obydlí neodděluje žádná ochranná zeleň, na rozdíl od situace za kolejemi.

### Zeleň

Parků a zeleně v centru Boskovic nepřibude, ale ani neubude. Na sídlišti Pod Oborou, kde jsou zvyklí na zeleň mezi domy, ale nemusí být zeleň navždy. Všechny bytovky včetně školky, školy a penzionu pro seniory jsou v územním plánu pod několika odstíny růžové barvy, což bylo i dosud. Žádná zelená barva na plochách mezi domy není. Podobná situace je i u bytovek na Čížkovách. Podle Milana Štulpy, který má na městském úřadě na starost územní plánování, se zeleň mezi bytovými domy nezakresluje. Bylo by to moc podrobné a v případě nějakých změn složité kvůli nutnosti úprav plánu. Jediná zeleň, o kterou by obyvatelé města skutečně měli přijít, je proluka v židovské čtvrti v ulici U Koupadel. V plánu je její zastavění. Ochranný zelený pás má naopak vzniknout za kolejemi, kde se plánuje průmyslová plocha, jak je zmíněno dříve.

{% photo src="https://i.ohlasy.info/WSLvv2r.png" %}

### Rekreace

Jako rekreační a chatová oblast už bude naprostá většina pozemků na Rovné, která ještě v této kategorii zahrnuta nebyla. Podobně tomu bude v zahrádkářské kolonii nad Boskovickým potokem a v lokalitě Pod Střelnicí. „Rodinný dům k trvalému obývání si tam nikdo nebude smět postavit,“ uvedl Milan Štulpa.

### Přidružené obce

Změny plán přináší i do Hrádkova, Mladkova, Vratíkova a Bačova. V Bačově budou nově tři lokality pro stavbu rodinných domů. S několika místy se počítá i na Vratíkově. Hrádkov a Mladkov ale oproti tomu má v plánu větší plochy pro venkovská sídla. Na Hrádkově se zastaví několik menších částí, ale také se vybuduje nová ulice k pozemkům, které po zastavění zvětší Hrádkov zhruba o šestinu. Mladkov bude růst hlavně směrem k Boskovicím a na druhé straně silnice pod kopcem Habří, kde v současné době stojí jen pár domů. 


