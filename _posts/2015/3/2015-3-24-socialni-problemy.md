---
title: Sociální problémy těžko vyřešíme útlakem
category: commentary
cover-photo: http://i.imgur.com/oDas2l4l.jpg
author: Tomáš Trumpeš
---

*Od počátku debaty o úpravách parčíku u autobusového nádraží se smutkem v srdci pozoruji, jak se touto debatou vine jako temná nit štítivý odpor k těm, jejichž život se odehrává převážně na ulici, neboť se ocitli bez domova. Při plánech na rekultivaci parku se debatuje o tom, jaké lavičky tam umístit, aby se na nich nedalo ležet, a jakými dalšími prostředky bezdomovcům zabránit, aby se v této lokalitě zdržovali. Aby táhli někam pryč. Ale kam? Zkrátka z očí, dál se nikdo neptá.*

<img src="http://i.imgur.com/oDas2l4.jpg" alt="výhružný text na budově nádraží, kde se často schází bezdomovci" class="img-responsive">

Nebudeš utlačovat bezdomovce – říká prorok Jeremiáš ve Starém zákoně, který tvoří základ kultury, na které stojíme a kterou někdy tak vášnivě obhajujeme proti kulturám cizím. Nebo snad obhajujeme jen vlastní pohodlí? Mluví v této debatě především strach, sobectví a povýšenost, nebo opravdu zastáváme nějaké hodnoty? Třeba ty, které v naší kultuře položil ten, jehož příběhem pokračuje Kniha knih a jehož smrt na kříži si budeme za krátký čas připomínat? Ten, který byl vlastně také bezdomovcem, vždyť říkal, že lišky mají doupata a ptáci hnízda, ale Syn člověka nemá, kde by hlavu složil.

Bezdomovectví je jistě problém a kontakt s lidmi, kteří žijí na ulici, může přinášet nepříjemnosti. Jako většinu problémů, však i tento těžko vyřešíme tím, že se ho pokusíme někam odsunout. Netroufám si soudit, nakolik si za své životní osudy mohou lidé na ulici takzvaně sami. A i kdyby – pokud si někdo z vlastní hlouposti třebas zlomí ruku, také mu lékařskou pomoc neodepřeme. A co bezdomovcům – nabízíme těm vůbec nějakou pomoc? Zdá se mi, že dost málo. 

Podobný pocit mám, když čtu v policejních zprávách o tom, jak se rozmáhá drogová problematika, zejména mezi mladistvými. A také zde se neptám, co proti tomu děláme, jaký klademe odpor, ale spíše co děláme pro to, aby to tak nebylo. Jakou alternativu a jakou pomoc nabízíme těm nejvíce ohroženým a těm, kteří se už do problémů dostali? O existenci něčeho, jako je nízkoprahové zařízení pro děti a mládež, si v Boskovicích už léta můžeme jen nechat zdát. Stejně jako o vlídném zázemí pro bezdomovce.

Vedení města se po podzimních volbách zásadním způsobem obměnilo. V dominantních investičních tématech jako je stavba haly na Slovákově by nemělo zapadnout, jak bude radnice přistupovat k otázkám, které mají možná konkrétnější a bohužel také ničivější dopady na lidské životy. A i ty životy poznamenané bytím bez domova či drogovou závislostí jsou stále životy lidskými. Pokud má na radnici hlavní slovo strana, která si říká sociální, následována stranou, která si říká křesťanská, měli bychom právem očekávat citlivější přístup. A to nakonec i od třetí strany, o jejíchž idejích toho sice moc nevíme, ale říká o sobě, že je liberální. Minimálně by mohly chápat to, že sociální problémy těžko vyřešíme jakoukoliv formou útlaku proti těm, kteří se do nich propadli. Represe si ponechme pro ty, kteří na jejich neštěstí vydělávají.
