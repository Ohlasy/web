---
title: Ať poslanci pracují méně
category: názory a komentáře
cover-photo: http://i.ohlasy.info/F6MW3qpl.jpg
author: Petr Vítámvás
tags: politika
---

*Parlament na konci minulého roku schválil zákon o zvýšení platů ústavních činitelů. Ne, nebudeme se přidávat k hlasům vyčítajícím poslancům výši jejich platů. Chceme jen tuto situaci využít jako – pars pro toto – ukázku práce zákonodárného sboru.*

<img src="http://i.ohlasy.info/F6MW3qp.jpg" alt="ilustrační foto" class="img-responsive">

A nebudeme se tu zabývat různými návrhy, diskusemi nad nimi vedenými, popravdě pomineme i parametry výsledného zákona. Na co chceme obrátit pozornost, je nesoulad mezi záměrem poslanců a výsledkem jejich legislativní činnosti. To překvapení poslanců, když pocítili důsledky v platnost uvedené normy na vlastních peněženkách! Schválili zákon, o jehož dopadu neměli tušení – a to se jednalo o normu, přímo se jich dotýkající! Jak je tomu asi v případech, kdy se legislativa týká témat daleko složitějších a pro ně odtažitějších? A není divu, že nejsou schopni dohlédnout a ohlídat si dopady každého z projednávaných zákonů, při množství legislativních norem, jež každoročně schvalují. 

Když byla anglická královna na návštěvě České republiky, některý z ústavních činitelů se jí pochlubil, kolik zákonů parlament schválí za rok. Jak vzpomínal jeden z účastníků, cifra jí musela být několikrát zopakována, neboť královna nevěřila vlastním uším a domnívala se, že došlo k omylu v řádech. Ano, bylo to v době ještě čerstvě porevoluční, kdy zvýšená legislativní činnost byla opodstatněna zásadními společenskými změnami. Paradoxní však je, že v době návštěvy královny Alžběty již legislativní mašina poněkud ochabla a nedosahovala výsledků prvních tří popřevratových let. Znovu se však poslanci vrátili k heroickým výkonům s počátkem tisíciletí. Jen pro představu, o jaká čísla se jedná: Ve Sbírce zákonů bylo v r. 1992 zveřejněno 648 legislativních norem, v r. 1994 – nejméně v polistopadové éře – 276 (pro srovnání v r. 1989 to bylo 213) a nejvíce v r. 2000 – rovných 700; za léta 1990–2014 je to v souhrnu 11 760 schválených nových zákonů, vyhlášek a jejich novelizací.

Nevyčítejme poslancům výši jejich platů, ať si třeba ještě i polepší, jestli mají pocit, že jsou ohodnoceni špatně.  Chtějme po nich, aby pracovali méně, ale hlavně, aby pracovali dobře. Požadujme po svých zástupcích v zákonodárném sboru, ať vědí, co schvalují. A co schvalují, ať je v souladu s jejich poslaneckým slibem. Snad to není tak mnoho.
