---
title: Štefánikovu otevřít, ale omezit průjezd tranzitní dopravy
category: názory a komentáře
cover-photo: http://i.imgur.com/wI2BkK1l.jpg
author: Jiří Klimek
---

*Názorový příspěvek k aktuálně diskutované otázce, zda zprůjezdnit ulici Štefánikovu a propojit ji s ulicí Nádražní, nám zaslal Jiří Klimek, který vystudoval architekturu a urbanismus na brněnském VUT. Město Boskovice momentálně čeká na výsledky průzkumu, který má ukázat, zda je technicky možné Štefánikovu ulici otevřít daleko větší dopravní zátěži. Obyvatelé ulici proti zprůjezdnění protestovali peticí. Jiří Klimek ve svém textu navrhuje kompromisní variantu.*

<img src="http://i.imgur.com/wI2BkK1.jpg" alt="ilustrační fotografie Štefánikovy ulice" class="img-responsive">

Možnosti otevření ulice Štefánikovy směrem ke trati vyvolávají silné reakce. Obyvatelé se zprůjezdnění obávají, sepsali proti záměru petici a popravdě se není čemu divit, když se v jedné větě zmiňuje i odlehčení křižovatce u pošty. Kapacitně v určitých časech přetížená křižovatka u pošty trápí nejen místní řidiče, pokusit se odklonit část dopravy na nevyhovující místní obslužnou komunikaci mezi rodinné domy a speciální školu je však mizerné a polovičaté řešení přinášející víc potíží, než kolik jich řeší. Samotné otevření a zprůchodnění Štefánikovy je dobrý nápad – každý záměr zlepšující prostupnost území je třeba podpořit. Je však třeba vzít do úvahy i následné jevy.

Štefánikova je místní obslužná komunikace funkční třídy C, která zajišťuje přímou dopravní obsluhu přilehlých pozemků a staveb; není na ní počítáno s tranzitní dopravou. Je to na ní i poznat – je úzká, bez vodorovného dopravního značení (chybí vodící proužek i středová čára) a s přímými nájezdy do garáží. Naproti tomu je Sokolská (a všechny „průtahy Boskovicemi“) silniční komunikace o řád vyšší třídy B, na kterou jsou kladeny především požadavky dopravní, pouze s částečnou přímou obsluhou.

Na prosté otevření nyní zablokované části ulice by mělo bezprostředně navazovat, či ještě lépe by mu mělo předcházet dopravní zklidnění a nějaký způsob odrazení řidiče od využití Štefánikovy jako průjezdní trasy. Nejlépe hned na křižovatce s ulicí Havlíčkovou, kde by projíždějící řidiče ani nemělo napadnout odbočit mezi rodinné domy a školu. Ke zklidňování automobilové dopravy rozhodně nemusí sloužit pouze nevzhledné a velmi nepříjemné zpomalovací prahy; existují hezčí, příjemnější a minimálně stejně funkční řešení.

Důležité je zapojit veřejnost, především místní občany, do procesu a vysvětlit jim celý záměr, vyslechnout jejich dotazy a hlavně je poté zodpovědět a zohlednit. Současné vedení města právě na žádost místních obyvatel prověřuje hloubky uložení inženýrských sítí a kvalitu silničního podloží. Ještě lepší by podle mého názoru bylo ulici otevřít, ale zároveň omezit průjezd tranzitní dopravy.

Urbanisticky je zprůjezdnění Štefánikovy skvělý záměr, jako každý krok zlepšující prostupnost území. Navrhovat je však jako odlehčení křižovatky u pošty je dle mého mínění nejen dopravní, ale především společenské neštěstí. Dopravní zátěž řečené křižovatky je potřeba řešit jinak. Otevření Štefánikovy je však dobrý nápad.
