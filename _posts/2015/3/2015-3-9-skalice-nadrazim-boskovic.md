---
title: Skalice je hlavním nádražím Boskovic
category: názory a komentáře
cover-photo: https://i.ohlasy.info/J9bT8ba.png
author: Marek Osouch
tags: doprava spojka železnice
---

*Máme investice ekonomické a politické. Přímé železniční spojení mezi Brnem a Boskovicemi nazývané také boskovická spojka patří mezi ty politické. Političtí představitelé se snaží napravit chybu, kterou před více než stoletím udělali naši předci. Zároveň je však spojka součástí populistických plánů spojit železnicí Brno a všechna města třetího typu, mezi které Boskovice patří.*

<img src="https://i.ohlasy.info/J9bT8ba.png" alt="mapa Boskovic a Skalice nad Svitavou" class="img-responsive">

Na poslední tiskové konferenci předalo vedení města novinářům materiál, ze kterého lze poznat, že boskovická radnice nadále tento projekt bude podporovat. Klady, které zmínili, se však za ekonomicky efektivní moc počítat nedají.

 „Zkrácení doby jízdy až o deset minut.“ O celých deset minut bude v Brně rychleji, přičemž pokud v současné době jede cestující do Brna rychlíkem, je v jihomoravské metropoli dříve o šestnáct minut oproti osobnímu vlaku. 

Atraktivita cestování vlakem pro obyvatele Boskovic se také nezvýší. Nádraží je na jedné straně města a je mylné se domnívat, že lidé z Podlesí půjdou na nádraží pěšky nebo se k němu nějak dopraví. Pokud už budou cestovat vlakem, tak pojedou rovnou do Skalice, kde nasednou na rychlík. Otázkou ovšem je, jestli vůbec po případné výstavbě spojky budou ve Skalici rychlíky zastavovat. Doteď v ní zastavovaly jen kvůli Boskovicím. V nadsázce řečeno se dá nádraží ve Skalici považovat za hlavní nádraží Boskovic. Omlouvám se tím všem obyvatelům Skalice, nicméně už při pohledu na mapu, kdy Skalice navazuje přímo na Mladkov a Mladkov dělí od Boskovic jen kilometr dlouhá cyklostezka, musíme mluvit o jedné aglomeraci, která nám tu vzniká. Železniční trať z Boskovic už je pouze jednou z „městských linek“ na nádraží.

Žádná studie, která zatím vznikla, ale stále neodpověděla na otázku, jak to bude s cestováním vlakem směrem na Prahu. Budou muset lidé z Boskovic jet vlakem do Blanska nebo Letovic, kde poté přesednou na rychlík, nebo co bude se současnou tratí? Všichni mlčí.

Jakákoliv investice je sice na státu, respektive Správě železniční dopravní cesty, doufal jsem však také, že současná koalice se proti více než deset let připravované stavbě vymezí. Její základ totiž neleží v žádné ekonomické studii. Nemyslím si však, že by se v současnosti našla ve státním rozpočtu jedna až dvě miliardy na tento projekt. Termín za pět až sedm let proto nevidím jako reálný, zvlášť při pohledu do historie, kdy se nepodařilo spojku postavit ani v letech ekonomického růstu kolem roku 2007.
