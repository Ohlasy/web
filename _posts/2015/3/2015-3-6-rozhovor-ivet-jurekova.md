---
title: Mají problém s prokrastinací, ale když se odhodlají, dokážou hodně, říká o studentech Ivet Juřeková
category: rozhovory
cover-photo: http://i.imgur.com/JaRnkIQl.jpg
author: Tomáš Trumpeš
---

*Ivet Juřeková, která učí na boskovickém gymnáziu český jazyk a francouzštinu, se stala garantkou Salonu, a letos tak měla tuto týdenní přehlídku studentské tvořivosti na starosti. Salon vznikl bezprostředně po roce 1989, pořádá ho vždy jedna třída ze třetího ročníku a po jarních prázdninách jím žije celá škola. S Ivet Juřekovou jsme si povídali nejen o Salonu, ale také o tom, co vypovídá o dnešních studentech.*

<img src="http://i.imgur.com/JaRnkIQ.jpg" alt="Ivet Juřeková" class="img-responsive">

**Máš nějaké vzpomínky na Salon z doby, kdy jsi sama byla studentkou gymnázia?**

Nemám. Vůbec si to nepamatuji.

**Ale Salon už existoval?**

To asi ano. Tehdy začínal, ale my jako třída jsme ho nedělali.

**Je formát Salonu ustálený, nebo se výrazně mění rok od roku podle třídy, která ho pořádá?**

Na třídě záleží hodně. Především na tom, jaké má osobnosti a tahouny, ale hlavně na tom, jestli se mezi sebou dokážou domluvit. Pak na tom, jestli jsou ve třídě pohybově nadaní studenti. A je také dost patrné, jestli jim s tím někdo trochu pomůže a naučí je třeba základní pravidla projevu na jevišti.

**Ale programové schéma zůstává?**

Maličko se obměňuje. Byla léta, kdy se vůbec nevytvářely exponáty, letošní septima se k nim zase vrátila. A to na žádost mou a mých kolegů. Některé věci se ale ustálily, opakují se a studenti už jsou na ně zvyklí. Dochází spíš k menším změnám, jeden rok je kupříkladu kostýmový den, jiný rok růžový den. Ale jinak je formát dost podobný. 

**A měl by se proměnit? Ty ses garantkou akce stala vloni, vnímáš to tak, že je potřeba hledat něco jako novou tvář Salonu?**

To je dost těžká otázka. Někteří kolegové se dokonce shodují na tom, že Salon trvá už natolik dlouho, že už ani nemá cenu pokračovat. Tvrdí, že nemá úroveň, nebo jim nepřipadá zajímavý. Myslím, že tato nespokojenost vznikla z toho, že některý ročník se podařil dejme tomu méně. Já si myslím, že by stálo za to se zamyslet, jestli akci nějak neproměnit, už proto, že je dost monstrózní. Kdo vidí do zákulisí, tak ví, jak moc příprav za tím je, jedna třída se angažuje celé jarní prázdniny. Jinak si ale myslím, že Salon studenty baví, hlavně ty mladší, nižší gymnázium se na Salon vyloženě těší a v průběhu týdne se přidávají i starší třídy. Zájem o Salon a účast na něm tady stále je.

**Do jaké míry jako garant do Salonu zasahuješ – je to akce, kterou si studenti dělají a mají dělat sami? Nebo je ty, případně další kantoři, můžete nějak usměrňovat?**

Původně měl garant jen dohlížet na organizaci a dbát na komunikaci mezi studenty a učiteli. Ale realita je taková, že studenti nemají moc zkušeností s jevištním projevem, s organizací a podobně. Třída složená z dvaceti čtyř lidí se horko těžko domlouvá bez někoho, kdo by jim tam dělal Chytilovou. Takže moje garantství se trošku posunulo i do určité režisérské role. Při přípravě je nutný dospělý člověk, který studentům řekne základní věci o tom, jak mají mluvit a že se nemají otáčet zády k publiku. A také to, co se hodí a nehodí prezentovat. Studenti jsou sice zčásti plnoletí, ale tyto zkušenosti nemají.

**A dají si říct?**

Je otázka, nakolik chtějí spolupracovat a nakolik si to chtějí dělat po svém. A nakolik dodržují, co se dozvěděli. Nedochází jim třeba, že po generálce se už nic nemění, čili zmatky si často vytvářejí hlavně sami, a pak je tam ten dospělý člověk velmi nápomocný. Já už to další rok dělat nechci, ale zapotřebí to je.

<img src="http://i.imgur.com/mdbzZY2.jpg" alt="Ivet Juřeková jako zlá úča" class="img-responsive">

**Nepočítáš s tím, že budeš lvice Salonů stabilně, jako to dříve měla profesorka Jitka Zelinková?**

Neučím ani jednu z tříd v ročníku, který bude Salon pořádat příští rok. Myslím, že by se studenti měli s garantem znát, aby mu mohli věřit. Ale nevím, i letos jsem se do funkce nehrnula a říkala jsem studentům, ať si vyberou kohokoliv. Odkývali mne, ale je pravda, že na začátku mě k některým věcem nepřizvali a v pondělí dali do programu některé věci, které jsem neviděla. Nebylo to naschvál, bylo to proto, že nestíhali. Ale byly to zrovna docela kontroverzní scénky z Alles Gute a pořad Adolfovo okénko. Teď na konci týdne už se mě naopak ptají na každou věc a respektují to, že generálky jsou v deset a ne až hodinu před začátkem. Přicházejí na to, že se dá hezky spolupracovat, a mě to s nimi taky baví. Musí tam být důvěra a asi by nebylo fajn dělat Salon s lidmi, které neznáš.

**Jaký přínos má vlastně Salon pro pořadatelskou třídu?**

Základní předpoklad je, že studenti musí vyvinout úsilí, musí projevit snahu, chuť se angažovat. To platí pro všechny třídy a je to zároveň největší úskalí, totiž jestli se studentům vůbec chce dělat něco navíc. Musí vyvinout určitou energii a musí se umět domluvit. Důležitá je komunikace, organizace a tolerance. Naučí se, že nic není zadarmo a že i větší množství práce třeba není na výsledku tak úplně vidět. Scénka uplyne rychle a nikdo nevidí, kolik na ní strávili času. Naučí se, kolik úsilí dá něco vymyslet, připravit, zorganizovat. Naučí se komunikovat, nepohádat se hned druhý den, protože příprava trvá dlouho. A naučí se dotáhnout něco do konce, to je důležité.

**Jak se ti líbil letošní ročník? Možná můžeme nejdřív popsat, co všechno bylo jeho součástí.**

Každý den probíhají různé často už tradiční aktivity jako kostýmový den, olympijské hry – tedy sportovní den v duchu antických olympijských her, součástí akce je také čajovna, což znamená, že studenti navaří a napečou a nabízejí svým spolužákům posezení v improvizované čajovně. Letos byla novinka v podobě sběru papíru, tradiční jsou soutěže: fotografická, literární a obnovená soutěž o nejlepší exponát. A každé odpoledne probíhá program v aule, jehož součástí je divadelní seriál, videoseriál a další videa, scénky a vystoupení studentů, včetně několika hudebních skupin. V pátek jsou přednášky o evoluci z pohledu biologa a z pohledu faráře. Což je také obvyklé, že zde přednáší odborníci spojení s tématem. Salon by měl spojovat zábavu i s troškou zamyšlení.

**A jaké je tedy tvoje hodnocení?**

Těžko říct. Já jsem do toho tak zapojená, že nemám odstup. Jsem spokojená s tím, jak třída komunikuje. Dokážou se domluvit slušně, i v napjaté situaci se pořád dobře baví, užívají si to. Obsah hodnotit neumím, protože jsem jeho součástí. Je mi trošku líto, že Salon je tak nafouklý, že není víc času na přípravu odpoledního programu. Kdybych já měla něco měnit, asi bych se tolik nezaměřovala na výzdobu školy, ale víc bych protrénovala program. Každý den je jiný, něco se povede víc, něco míň. Taky se mi líbí, že pořadatelé mají pěkný web, pořádají soutěž o hledání QR kódů. Snaží se studenty zaujmout.

**Salon má vždy nějaké ústřední téma. Letos to byla evoluce. Jak se podařilo studentům téma uchopit a představit? Říkala jsi, že salon by měl nabídnout něco víc než jen zábavu.**

Téma evoluce je zde pojato dost zeširoka. Studenti zobrazují jakýkoliv vývoj, nezaměřili se jen na evoluční teorii a vývoj druhů. Vyberou si cokoliv – hudbu, ženu, školu – a pozorují „evoluci“. To není nejpřesnější, pokud bychom byli přísní. Ale obecné téma vývoje naplňují, dnes se kupříkladu zaměřili na vývoj tance a hudby. Vše probíhalo v zábavném duchu, řešil se i vývoj postavení žen a feminismus. Scénky jsou pojaty zábavně, ale zamyšlení v sobě nesou. K zamyšlení mělo vést i to kontroverzní Adolfovo okénko, totiž kam až se člověk dostal, k čemu dospěl. I to je evoluce. Jen aby to diváci pochopili a nezapomněli se zamyslet. Nejodbornější jsou tradičně páteční přednášky.

**Co Salon vypovídá o dnešních studentech – jaká je ta dnešní mládež?**

Mládež je skvělá. Na gymnáziu to platilo vždycky. Jen potřebují trochu motivovat, ne každá třída má tahouna, který své spolužáky vyburcuje. Občas je potřeba, aby jim učitel řekl, ať na to nekašlou, potom dokážou hodně, i když je místy omezuje nezkušenost. Problém je někdy najít chuť dělat něco navíc, a to i bez jakéhokoliv zisku. Salon je odpoledne, nenese jednoznačně ani uvolnění z výuky. Ale myslím, že v každé třídě se najdou šikovní lidé. Jde o to, jestli se odhodlají.

**Od mládí se čeká jistá nonkonformita, jsou studenti v nejlepším slovy smyslu rebelové?**

Já mám rebely ráda, současní studenti by rebelové být mohli, ale je otázka, co to pro ně znamená. Aby neupadali jen do nějakého laciného rebelství a nebylo to vulgární a prvoplánové. Možná mají spíš smysl pro nadsázku a humor než pro skutečné rebelantství. Ale zrovna septima docela je třída rebelantů. Pro někoho z diváků byly některé kontroverzní části úvodního programu už příliš, ale právě z těch lidí si druhý a třetí den studenti dělali ještě větší legraci. 

**Takže provokovat umí?**

To myslím, že ano. Aspoň trošku. Ale problém je v tom, že Salonu se účastní i primánci, tudíž se zas tak moc provokovat nemůže, aby program nevybočil z mezí dobrého vkusu.

**Zasahuje Salon i mimoškolní publikum? Přicházejí diváci zvenčí?**

Ne. Ono to ani nejde, aula je vždy zcela naplněná. Kdybychom měli jiné prostory, tak bychom akci víc anoncovali a diváky pozvali, ale není to možné. Je to škoda. Dříve se na exponáty chodili dívat žáci základních škol, ale letos bylo exponátů jen sedm. Třeba jich příští rok bude zase víc.

**O pořadatelství příštího ročníku se ucházejí všechny tři třídy? Jaká mají témata?**

To je hezky příkladná otázka. Do poslední chvilky nevíme, kdo se přihlásí. Každý den se vyhlašují soutěže a scénky, ale studenti jsou úžasní prokrastinátoři, všude se přihlašují na poslední chvíli. Je čtvrtek odpoledne a já to ještě nevím. Jedna třída se k tomu hlásí od začátku, u ostatních uvidíme, jestli se k tomu dokopou. Ale asi ano.

*(Pořadatelství příštího ročníku nakonec vyhrála letošní sexta s tématem Živly.)*