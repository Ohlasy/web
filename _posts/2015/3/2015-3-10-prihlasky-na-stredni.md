---
title: Podávání přihlášek na střední školy finišuje
category: zpravodajství
cover-photo: https://i.ohlasy.info/Cwhf2Yfl.jpg
author: Andrea Šrámková
excerpt: "Povinná školní docházka jim v červnu skončí. Nyní stojí před definitivním rozhodnutím, kterou školu vyplní na přihlášku k přijímacím zkouškám, respektive na které škole by rádi získali odborné vzdělání a nasměrovali tak své profesní uplatnění. Řeč je o současných deváťácích."
tags: vzdělávání
---

*Povinná školní docházka jim v červnu skončí. Nyní stojí před definitivním rozhodnutím, kterou školu vyplní na přihlášku k přijímacím zkouškám, respektive na které škole by rádi získali odborné vzdělání a nasměrovali tak své profesní uplatnění. Řeč je o současných deváťácích. Na podání přihlášek ke studiu už mají čas jen do 15. března, přijímací zkoušky je pak čekají od poloviny dubna. Přitom letos naposledy školy s maturitními obory ještě nejsou povinny podrobit uchazeče o studium centrálně zadaným testům. S těmi ministerstvo školství počítá od příštího roku. Přesto se deváťáci s jednotnými přijímačkami už na některých školách, na nichž probíhá takzvané pilotní testování, setkají.*

{% photo src="https://i.ohlasy.info/Cwhf2Yf.jpg" %}

„Od příštího školního roku bude pravděpodobně změněn celkový model přijímacího řízení na všechny střední školy s maturitou. Testové úlohy z českého jazyka a matematiky budou zadávány centrálně Ministerstvem školství, mládeže a tělovýchovy. Z tohoto důvodu naše gymnázium využívá již v letošním školním roce příležitost pilotně realizovat nový model přijímacích zkoušek,“ uvádějí například webové stránky boskovického gymnázia, které je jednou z padesáti jihomoravských středních škol zapojených do testování. Tuto možnost však využily převážně brněnské školy, s jednotně zadanými testy se žáci devátých ročníků setkají hned na pětadvaceti z nich, oproti tomu v celém blanenském okrese jen na čtyřech: vedle zmíněného Gymnázia Boskovice ještě na blanenském gymnáziu, boskovické SOŠ a SOU André Citroëna a dále na VOŠ a SŠ v Boskovicích na Hybešově ulici. Připravovat je bude – stejně jako státní maturity – společnost Cermat. Ke zkouškám na tyto pilotní školy zamíří budoucí studenti o týden dříve než do škol do testování nezapojených, pro studium na čtyřletých oborech už ve středu 15. dubna, na šestileté a osmileté obory ve čtvrtek 16. dubna. Na ostatních školách proběhnou první kola přijímaček mezi 22. a 30. dubnem.

Školy, které se do testování nezapojily, si určují kritéria přijetí budoucích studentů samy. Možností mají několik. „My pokračujeme podle starého schématu a připravujeme si vlastní přijímací testy,“ uvedla ředitelka letovické Masarykovy střední školy Sylvie Ducháčková. Doposud totiž může váhu výsledkům centrálních testů přiřadit v kritériích pro přijímací řízení ředitel školy.  Jestliže tedy některé školy dopředu informují uchazeče, že se nemusí obávat nepřijetí a centrální test u nich ovlivní přijímací řízení z 10 %, celá akce podle mého názoru ztrácí smysl. Přijímací zkoušky do čtyřletých maturitních oborů (vyjma uměleckých) proběhnou ve středu 22. a ve čtvrtek 23. dubna. Ve stejném termínu přijímačky proběhnou na všech školách, které se rozhodly využít testy připravené společností Scio.

V letošním roce lze v prvním kole přijímacího řízení podat dvě přihlášky, školy podle naplněnosti pak mohou vypsat druhé kolo, v němž už počet podaných přihlášek není omezen. Ke studiu však mohou být uchazeči přijati i bez zkoušek, například podle dosavadního studijního prospěchu, účasti v olympiádách apod. 

A z jakých oborů mohou deváťáci vybírat? Usnadnit rozhodnutí se jim snažil například jihomoravský krajský úřad, který vydal publikaci nazvanou Končíš základku? Kam dál, aby to stálo za to? Ta nepřináší jen přehled studijních a učebních oborů v kraji, ale předkládá k zamyšlení i strukturu zaměstnanosti v jednotlivých odvětvích, zaměstnavateli žádané profese, ale také ty, u nichž se očekává snižování pracovníků. Volně dostupná je například v digitální podobě na stránkách krajského úřadu. Nabídkou oborů se přitom střední školy snaží vycházet vstříc zájmu studentů i právě poptávce zaměstnavatelů. Bohužel se ne vždy protnou vzájemné potřeby a připočteme-li po několik let nízké počty dětí přicházejících ze základních škol, zůstávají místa v řadě tříd volná. „V současné době není kapacita středních odborných škol zcela naplněna, naše škola není výjimkou,“ potvrdila Sylvie Ducháčková. Důležité je, že všechny nabízené obory denního studia byly otevřeny, škola má u odborné i laické veřejnosti velmi dobré jméno a může se chlubit velmi kvalitní výukou i řadou významných úspěchů studentů v odborných soutěžích na celostátní úrovni. Letovická škola kromě svých tradičních oborů zaměřených především na stavebnictví a zpracování dřeva, nabízí ještě několik volných míst v uměleckých oborech zaměřených na práci s keramikou, do kterých proběhlo první kolo přijímaček už v lednu. I na ty mohou zájemci ještě podávat do 15. března přihlášky.

Na počty uchazečů si nemusí stěžovat gymnázia s každoročním převisem zájemců a relativně spokojeni jsou třeba i na boskovické střední škole na Hybešově ulici. „Přestože nám zřizovatel, kterým je Jihomoravský kraj, v posledních letech zrušil řadu oborů jako oděvnictví, zahradníky a další, v posledních letech se nám daří mít ve třídách 26, 28, ale i 30 studentů. Udělali jsme si dobré jméno a rodiče si cení, pokud jejich děti získají vzdělání u nás,“ uvedl Pavel Vlach, ředitel VOŠ a SŠ v Boskovicích. Obor zahradník se jim zde letos podařilo znovu prosadit do nabídky studia. „Ano, letos nabízíme opět i zahradníky, jiná změna není,“ pokračoval Vlach. „V minulých letech kraj zahradnické obory soustředil do Pohořelic, ale to je obor, kam se často hlásí děti ze sociálně slabších rodin a náklady na dojíždění a na internát pak při rozhodování o výběru školy hrají významnou roli. Jsou školy – jako například chemická – kde stačí, aby byla jedna v kraji, ale je řada oborů, jako například právě zahradníci, kde by z důvodu sociálního cítění měla zůstat podpora regionálních škol,“ doplnil dále ředitel školy. Souhlasí s potřebou podpory učňovského školství a v souvislosti s tím i s jednotnými přijímacími zkouškami. „Chce-li stát zajistit, aby i na učňovském školství bylo dostatek žáků, musí stanovit požadavky, jinak jako národ zajdeme na nedostatek řemeslníků. S jednotnými přijímacími zkouškami proto bezvýhradně souhlasím, a to s vědomím, že na některých oborech jako škola proděláme,“ uzavřel Pavel Vlach.

Na Boskovicku v tomto školním roce navštěvuje devátý ročník 433 žáků, jak uvedla Jana Lišková ze školského odboru na boskovickém městském úřadu. Stále ještě se jedná o slabý populační ročník. Deváťáci tak mají poměrně vysokou šanci, že budou přijati na školu, kterou si zvolí. Střední školy to však nepotěší, protože i letos budou nuceny spíše bojovat o naplněnost oborů a na zcela obsazené lavice si ještě několik let musí počkat. „Vycházet z devátých tříd bude letos v Jihomoravském kraji 8 181 žáků,“ rozšířila údaj tisková mluvčí kraje Denisa Kapitančiková. „V počtech žáků, kteří budou v Jihomoravském kraji končit povinnou školní docházku, je v následujících čtyřech letech patrný velmi mírný nárůst asi o 500 žáků. Významněji vyšší počty dětí by v kraji měly končit povinnou školní docházku až po roce 2020. V roce 2021 by to mělo být asi 11 500 žáků, kteří nyní navštěvují třetí třídy základních škol, v roce 2022 téměř 12 tisíc žáků a v roce 2023 už kolem 12 500 žáků, kteří jsou však teprve ve stávajících 1. třídách,“ nastínila Kapitančiková situaci v následujících letech.
