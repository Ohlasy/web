---
title: Boskovická spojka má nadále u vedení města podporu
category: zpravodajství
cover-photo: http://i.ohlasy.info/KXWSQJY.jpg
author: Marek Osouch
---

*Vlakem z Boskovic do Brna? Až na výjimky jedině s přestupem ve Skalici nad Svitavou. Více než deset let si už ale místní i krajští politici hrají s myšlenkou propojit obě města přímým železničním spojením nazývaným boskovická spojka. Bývalé vedení Boskovic v čele s ODS spojku do Brna podporovalo. Nynější koalice pokračuje ve stejné politice.*

<img src="http://i.ohlasy.info/KXWSQJY.jpg" alt="cestující přestupují ve Skalici nad Svitavou" class="img-responsive">

Našla celkem osm výhod, které z vybudování spojky budou cestující a Boskovice mít. Od zvýšení pohodlí pro cestující, lepší dopravu pro turisty, přes kratší jízdu až po elektrifikaci a odhlučnění trati. „Jedná se o stavbu velkého významu. Jejím účelem je přímé a kvalitní spojení do Brna,“ prohlásila starostka Boskovic Hana Nedomová. Investorem více než miliardového projektu by však nebyly Boskovice, nýbrž stát.

Největším kritikem a odpůrcem výstavby nové železnice stáčející se přes Lhotu Rapotinu na Brno je radní Vladimír Farský. „Můj osobní názor je, že je to zbytečná investice. Vlastní technické spojení je velmi složité. Cokoli se tam stane, zastaví celý koridor,“ vysvětlil Farský. O možném zastavení celého koridoru mezi Brnem a Českou Třebovou mluví v souvislosti se spojkou i materiál, který si zpracovalo vedení Boskovic. Je to ale jediné negativum, které zmiňují.

Ještě před komunálními volbami podepsal v Židlochovicích tehdejší boskovický starosta Jaroslav Dohnálek s jihomoravským hejtmanem Michalem Haškem memorandum, podle kterého budou usilovat o vznik boskovické spojky. „Předpokládám, že lidé, kteří jezdí vlakem, asi neodmítají přímé spojení do Brna. Uvědomuje si to i Jihomoravský kraj, že my jsme jediné město třetího typu, které nemá s jihomoravskou metropolí přímé spojení. Je dobře, že to nezapadlo, že s tím kraj i železničáři počítají,“ vysvětlil loni Dohnálek.

Nově vznikla na Správě železniční dopravní cesty studie proveditelnosti, zda je vůbec možné něco takového postavit a má to smysl. „V nejbližší době má být studie postoupena do centrální komise Ministerstva dopravy k rozhodnutí, zda se bude a v jaké variantě stavba realizovat,“ uvedla starostka. Studie není ale rozhodně první, která kvůli spojce vznikla. Krajská pochází už z roku 2007 a počítá s její výstavbou mezi léty 2010 až 2016. S téměř stoprocentní jistotou lze říci, že v tomto termínu se žádná nová železnice nepostaví. Nyní se počítá s termínem 2020 až 2022.

Žádná studie ale pořádně neodpověděla na mnoho věcí: jak se bude jezdit z Boskovic směrem do Letovic či jaké vlaky, zda osobní, nebo rychlíky, by po boskovické spojce jezdily. S možným vybudováním zastávky ve Lhotě Rapotině lze ale jen těžko očekávat, že by jezdily do Boskovic jiné vlaky než osobní.

Vladimír Farský připomíná, že už teď jezdí některé vlaky přímo do Brna. „Ve Skalici zastaví, lidé nastoupí, já přejdu na druhou stranu a může se jet,“ uvedl Farský, který je zároveň strojvedoucím na místní trati. Na rozdíl od spojky se nebrání elektrifikaci železnice do Boskovic. „Mohly by jezdit Pantery, co teď nově jezdí mezi Letovicemi a Brnem. Ve Skalici by se rozpojil, půlka by jela do Boskovic a druhá půlka do Letovic. To je podle mě ideální řešení,“ dodal. Elektrifikaci by ale podle něj musela provázet také kompletní rekonstrukce a přestavba železnice a silnice mezi Boskovicemi a Lhotou Rapotinou, kde komunikace trať protíná na dvou místech nedaleko od sebe.

Generel dopravy Jihomoravského kraje výstavbu boskovické spojky zahrnuje také. I v něm ale v souvislosti  s ní stojí, že se zruší vlakové spojení do Velkých Opatovic. Boskovická radnice ale uklidňuje, že vlaky do Opatovic se rušit nebudou.

Místostarostka Boskovic Jaromíra Vítková spojku podporovala už v minulosti. Klade důraz také na to, že se tím opraví boskovické nádraží a že se už v souvislosti se spojkou podnikly některé kroky, jako byla úprava přejezdu v Janáčkově a Dřevařské ulici. Ostatní radní se ale před předložením materiálu buď ke stavbě nevyjádřili, nebo sdělili, že k tomu mají málo informací. Místostarosta Petr Malach za ČSSD podobně jako jeho stranický kolega Milan Kolínský by spíše uvítali obchvat Boskovic. „Pokud by se boskovická spojka někdy budovala, bylo by dobré vyvolat veřejnou diskuzi,“ prohlásil Malach.
