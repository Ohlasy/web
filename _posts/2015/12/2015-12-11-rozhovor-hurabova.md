---
title: „Řemeslo a ruční práci nenahradí nikdo a kdo to bude umět, bude na trhu král.“
author: Martina Vašková
cover-photo: https://i.ohlasy.info/i/ynpunvn.jpg
category: rozhovory
tags: podnikání
---

*Rozhovor s Jitkou Hurábovou, která už dvaadvacet let vede v Boskovicích rodinnou firmu LD seating. Letošní rok byl pro tohoto výrobce kancelářského nábytku opravdu úspěšný – dokazují to nejen vzrůstající počty zaměstnanců a výše ročního obratu, ale i to, že Jitka Hurábová byla prestižním magazínem Forbes zařazena mezi 75 nejvlivnějších žen Česka.*

{% photo src="https://i.ohlasy.info/i/ynpunvn.jpg" author="archiv Jitky Hurábové" %}

**Jaký je to pocit, stát se jednou ze 75 nejvlivnějších žen Česka?**

Je to moc příjemné ocenění naší práce. A zároveň také velké překvapení, protože popravdě vůbec netuším, proč vybrali zrovna mě. 

**Takže nevíte, jak takový žebříček vzniká?**

Nevím, protože my se do žádných žebříčků a anket nehlásíme, nijak se tím nezabýváme. Jednak to nemám moc ráda a hlavně na to nemám moc času, takže výsledky časopisu Forbes byly opravdu nečekané. Já si dokonce původně myslela, že se k nám chystá někdo z nějakého ženského časopisu, o to víc jsem pak byla překvapená. Výsledek mě potěšil a myslím, že podobné ankety mohou být povzbuzením pro mladé podnikatelky, že to opravdu jde. A určitě pomohou naši firmu zviditelnit a je to důkaz, že se o nás ví. Ale nejdůležitější je, jak si stojíme na trhu, protože tam nás žádný žebříček nespasí. Tohle je opravdu jen taková třešnička na dortu. 

**Blíží se konec roku a Vánoce, kdy mívá většina obchodů největší obrat. Jak je to ve firmě, která vyrábí kancelářské a konferenční židle? Kdy máte u vás nejvíc napilno?**

U nás mnoho let platilo, že nejvíc práce máme právě před Vánocemi, pak se trochu změnilo a práce se rozprostřela do celého roku. A poslední dva roky máme opět nejsilnější sezonu před Vánocemi, a letos dokonce předčila naše očekávání. Museli jsme zapojit všechny síly a pracovat víc než jindy, ale všechno jsme zvládli. Jinak v průběhu roku výkyvy v množství objednávek obvykle nemíváme, každý měsíc je to docela srovnané. 

**Jaký byl pro vás letošní rok v porovnání s ostatními lety? Došlo k nárůstu / poklesu zaměstnanců, dosáhli jste úspěchů, který vás potěšily?**

Letošní rok hodnotím velmi pozitivně. Zvýšili jsme počet zaměstnanců na rovnou stovku, přibylo nám množství práce a tím se zvýšil i roční obrat na 270 milionů korun, což je také více než v předchozích letech. Ziskově jsme na tom stejně jako v minulých letech, protože jsme i přes vzrůstající náklady několik let nezdražovali. Co mě hodně těší, je, že se nám daří stále více se prosazovat v západních trzích, to je dobrá vlaštovka do budoucnosti. Také jsme letos otevřeli novou vzorkovnu v Praze na Rohanském nábřeží. Původní vzorkovnu jsme otvírali už v roce 2005 na jiném místě, tak jsem ráda, že se nám ji podařilo zvelebit a přesunout do prestižnějších prostor. 

### Polidštit kanceláře

**Dočetla jsem se, že vaše křeslo Flexi uspělo v anketě Nábytek roku 2015, kterou uděluje Asociace českých nábytkářů. To taky potěší, že?**

Určitě, nábytkáři v této anketě hodnotili funkčnost, design, materiál a ergonomii, a v tom všem řada křesel Flexi obstála. Ale zase více než ocenění si vážím spolupráce s italskými designéry, se kterými poslední roky pracujeme. Produkty, které oni navrhnou a my vyrobíme, mají naprosto evropskou úroveň, jsou oceňovány nejrůznějšími architekty a jedná se o opravdu kvalitní designový výrobek. A to je právě cesta, kterou se chceme ubírat. Nejprve jsme začali spolupracovat se studiem Baldanzi & Novelli. Jejich kolekce je na trhu už čtvrtým rokem. Naším dalším designérem je například Paolo Orlandini, s nímž jsme se potkali na nábytkářském veletrhu a okamžitě si porozuměli. Paolo Orlandini zpracovával právě řadu křesel Flexi a pokračuje v návrzích nových projektů kancelářských křesel, které představíme za rok a půl. Spolupracujeme ale i s mnoha dalšími designéry, letos jsme uvedli na trh novou kolekci kancelářských křesel. 

**Dokážete díky zkušenostem už předem odhadnout, že některé výrobky budou úspěšnější než jiné?**

Ne, to opravdu nikdy nejde říct dopředu. Až trh vám vždy dá zpětnou vazbu. Poznala jsem, že ne všechno, čemu věříte, se nakonec prosadí, a naopak. Některé výrobky, o kterých jsme byli přesvědčeni, že jsou skvělé, měly třeba tak dlouhý nástup, že už jsme to skoro vzdávali a přemýšleli jsme, kdy jsme udělali chybu a co se stalo. A najednou si výrobku trh všimne a začne se prodávat ve velkém. Proto je zpětná vazba pro mě velmi zajímavá. V současné době je trh velmi přesycen, nabídka mnohonásobně převyšuje poptávku a  je nutné si velmi dobře promyslet, s čím na trh půjdete. Nejdůležitější je jít do všeho naplno a chtít výrobky udělat dobře. 

**Jaké jsou současné trendy v kancelářském nábytku?**

Velké téma pro architekty i designéry představuje možnost polidštit kanceláře. Upustit od uniformity a šedi a nabídnout lidem v kancelářích místo pro odpočinek a neformální debaty. Díky třeba i takovým malým změnám, jako jsou nové židle nebo pohodlné pohovky pro poradu týmu, pak často vznikají nápady, které by třeba ve sterilních open spacech zaměstnance ani nenapadly. 

**Vaše firma dodávala křesla a židle do studia sport v České televizi, na pražské letiště, do kulturního centra v Trutnově, nového kostela v Litomyšli a mnoha dalších. Byla některá z vašich realizací vaše srdcová záležitost?**

To je těžké, jednu bych vybrat nedokázala. My se radujeme z každé objednávky a nejvíc nás těší, když si někdo objedná náročnější sortiment – to se chodíme dívat i do výroby, jak vzniká. Potěšilo mě, když si pražská firma objednala křesílka z naší nové kolekce a pak nám poslali fotku s tím, že naše výrobky jsou šperky v jejich prostoru. Nebo když někam přijedu a vidím, že náš nábytek, který kupovali třeba před osmi lety, vypadá stále jako nový. Jinak nerozlišuju, zda jdou výrobky do České televize nebo Švýcarska, důležité je, že jde o pěknou zakázku,  která je od nás kvalitně udělaná.

**Téměř padesát procent vaší produkce tvoří vývoz do zahraničí. Do kterých zemí dodáváte a kam byste dodávat ještě chtěli?**

Letos se podařilo uspět v severských zemích – Dánsku, Švédsku, Norsku. Začínáme docela hezky prodávat výrobky i ve Finsku a stále prohlubujeme spolupráci s Izraelem. Ale stěžejní je pro nás stále západní a střední Evropa. I když židle jsme dodávali třeba i do Angoly, Ázerbajdžánu či Hong Kongu. A naše výrobky bychom samozřejmě rádi prodávali ve všech zemích. 

{% photo src="https://i.ohlasy.info/i/0apk6o3.jpg" author="archiv Jitky Hurábové" %}

### Kraj, kde mělo šití tradici

**V mnoha odkazech z minulých let jsem našla, že máte nedostatek kvalitních řemeslníků. Změnila se tato situace k lepšímu?**

Zatím vůbec. Stále nás trápí nedostatek řemeslníků, zejména čalouníků a švadlen, a stále stojíme o šikovné lidi, kteří by u nás rádi pracovali a tvořili. Hledáme je už mnoho let, situace se nelepší a dlouho se lepšit nebude. Proto mě mrzí, že rodiče většinou váhají, zda mají dát děti vyučit se řemeslu – považují to totiž za něco podřadného – a ono je to přitom naopak. Pro mě jako zaměstnavatele nemá žádnou hodnotu, když vidím, že někdo udělal s odřenýma ušima maturitu z jazyka či matematiky. Mnohem víc ocením, když je ochotný se učit a pracovat. Zájem je nejdůležitější, vše ostatní se dá získat praxí. Vypadá to, že v budoucnosti stroje a počítače nahradí to, co se považuje za lehčí práci. Řemeslo a ruční práci ale nenahradí nikdo a kdo to bude umět, bude na trhu král. 

**Máte pro tuto situaci nějaké řešení?**

Snažíme se čalouníky vychovávat sami. Pokud vidíme, že je člověk, který k nám nastoupí  i na jinou pozici, šikovný, snažíme se jej nasměrovat a řemeslo ho naučit. Takže je pak velká radost, když zde máme mladého člověka, kterého provedeme celým tímto procesem, a on pak rozkvete před očima a vidíte, jakou krásnou práci dělá. Také spolupracujeme s brněnským učilištěm v Bosonohách, kde se čalouníci učí. Zde dokonce nabízejí roční kurz čalounictví pro dospělé, kteří absolvovali jakékoliv školy a pochopili, že jim většinou nic nepřinesly. 

**A jak je to se švadlenami?**

Bohužel stejné, také je velmi těžko sháníme. Zatím stále těžíme z toho, že jsme v kraji, kde šití mělo svou tradici. Brzy tomu tak ale nebude. Dokonce už ani v okolí není žádné učiliště, kde by se švadleny mohly vyučit. Je to velká škoda, protože když je výrobek dobře udělaný, je to hned poznat a zákazníci to ocení. Nejsme firma, která dělá montované výrobky, což nás také odlišuje od jiných. Navíc jsme rodinná firma, snažíme se vytvářet kvalitní pracovní podmínky a prostředí a chceme pracovat s lidmi z regionu. 

### Být přísný šéf je zbytečné

**Vaši boskovickou firmu vedete už dvacet dva let. Je řízení firmy pro vás už rutina, nebo vás stále dokáže něco překvapit?**

Už před několika lety jsem si říkala, že se těším, až bude vše zaběhnuté a bude klid. Nikdy to ovšem nenastalo. Firma se totiž neustále vyvíjí, je to živý organismus a vy musíte na tyto změny reagovat. Když si myslíte, že už máte vystaráno, rychle vás to vyvede z omylu. Podmínky na trhu se mění velmi rychle. Je to zkrátka jako v životě – jednou jste nahoře, jindy zase dole. 

**Jste přísná šéfka?**

Být přísný šéf je zbytečné. Pokud chcete bouchat do stolu a mít okolo nepořádek, nikam to nepovede. Nejdůležitější je být dobrý organizátor, spolupracovat s lidmi a mít ve věcech systém a ten také dodržovat – a jedině v tom být pak přísný. Také je důležité nadchnout lidi okolo sebe pro vaši ideu, a zároveň vycházet z reálné situace. Můžete totiž udělat nádherný produkt, který je ovšem moc drahý nebo neprodejný, a je to k ničemu. 

**Původně pocházíte z Teplic. Nepovažovala jste někdy menší město pro rozvoj firmy za nevýhodu?**

S manželem jsme šli z Teplic do Prahy na vysokou školu a ani po škole jsme v Teplicích zůstat nechtěli. Manželova rodina získala v restituci rodinnou cihelnu v Boskovicích, proto jsme se sem přestěhovali. A já začala na konci mateřské dovolené podnikat v oboru nábytek, ačkoliv jsem o něm nic nevěděla… Ale s odstupem času vidím, že taková firma mohla vzniknout právě zde. Neumím si představit vybudovat firmu jinde, třeba u Prahy. V tomto regionu byl jasně patrný řemeslný duch a na tom jsme mohli stavět. Žádnou nevýhodu místa jsem nikdy nepociťovala, naopak. 

### Firma je něco jiného než politika

**V dnešní době se často řeší ženy v čele velkých firem, v politice atd. Řešila jste to někdy také?**

Nikdy. Ničím podobným jsem se nikdy nezabývala ani jsem se s tím nesetkala. Sama se musím usmívat všem kvótám, které se dnes snaží například politici prosadit. O tom to skutečně vůbec není. Každá žena musí chtít pracovat a musí být schopna své práci něco obětovat. Nikdy se nestalo, že by mi někdo házel klacky pod nohy, protože jsem žena. Firmu jsme s Luďkem Řehořem začínali budovat, když jsem měla dvě malé děti. Ze začátku vůbec nevíte, co z vašeho nápadu vyvine a já se chopila příležitosti. Luděk Řehoř byl ten průbojný s ostrými lokty a já ta pracovitá včelka. Začínali jsme s jednoduchými židlemi, o oboru jsme téměř nic nevěděli a vše se učili za pochodu. A po osmi letech se pak naše cesty rozešly a já odkoupila jeho podíl. Rodina mě celou dobu velmi podporovala, bez toho by to nešlo, ale jinak myslím, že je to práce jako každá jiná. I ženy v ostatních profesích musí zvládnout práci i rodinu. Je to o radosti z práce a chtění. 

**Nepřemýšlela jste jako úspěšná podnikatelka někdy o vstupu do regionální politiky?**

Ne, to nikdy. Na sto procent vím, že se to nestane. Nelákalo by mě to. A také by to ani nešlo, protože když se chcete věnovat jedné věci, nemůžete se naplno věnovat té druhé. Navíc firma je opravdu něco jiného než politika – můžete diskutovat, ale vaše slovo nakonec platí, což v politice úplně nejde. 

**Máte v Boskovicích nebo v regionu nějaké své oblíbené místo?**

S manželem i přáteli, kteří sem za námi jezdí, vnímáme, jak jsou Boskovice a okolí krásné. Je zde cítit genius loci a fantastická příroda, což oceníme, obzvlášť když pocházíme ze smutných severních Čech. Naší srdeční záležitostí je už několik let Kořenec, a to nejen kvůli golfu, ale toto místo je prostě magické.

**Za chvíli budeme slavit Vánoce – je nějaký tradiční zvyk, který nesmí u Hurábů chybět?**

Naše rodina prožívá už několik let poměrně netradiční Vánoce. Všichni rádi lyžujeme, tak jsme se dohodli s dětmi, že vánoční svátky strávíme na horách. Takže žádné pečení ani chystání, ale už přes deset let si užíváme sněhové nadílky v italských Alpách. Jezdíme stále na stejné místo a do stejného apartmánu, s místními Italy už jsme přátelé. Tento týden na horách máme jako nejkrásnější vánoční dárek. Bohužel letos ani tam není sníh, takže asi budeme mít tradiční vánoce v Boskovicích.
