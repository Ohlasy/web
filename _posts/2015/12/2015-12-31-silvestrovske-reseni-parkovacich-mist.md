---
title: Radnice chce řešit nedostatek parkovacích míst hledáním zbytečné zeleně
author: Tomáš Trumpeš
cover-photo: http://i.imgur.com/PTzsip7.jpg

---

*Řešit netradičním způsobem nedostatek parkovacích míst ve městě se v příštím roce pravděpodobně pokusí boskovická radnice. Podle informace Ohlasů se na příští jednání rady připravuje materiál, který počítá s vyhlášením veřejné soutěže, v rámci které by občané aktivně vyhledávali a upozorňovali vedení města na zbytné lokality městské zeleně, místo kterých by mohla vzniknout právě nová parkovací místa. Kdo tímto způsobem ohlásí a zajistí nejvyšší počet parkovacích stání, bude odměněn.*

<img src="http://i.imgur.com/PTzsip7.jpg" alt="auta" class="img-responsive img-popup" data-author="Tomáš Trumpeš">

Připravovaný materiál je zatím neveřejný a vzhledem k jeho významnosti ho pravděpodobně radní obdrží takzvaně na stůl – tedy bez předchozí možnosti si jej prostudovat; zařazen bude až mezi připomínky členů rady, podobně jako to bylo v případě odvolání jednatele nemocnice. Vedení radnice informaci přímo nepotvrdilo, ale přiznává, že nové cesty, jak umožnit další nárůst automobilů ve městě hledá. „Berte to tak, že situace je pro nás samozřejmě obtížně řešitelná, město je velké a samozřejmě nemůžeme chtít, aby naši úředníci sami přicházeli s návrhy, kde by se dalo ještě parkovat. Nicméně vy víte, že větší zapojení občanů do rozhodování jsme měli v našem volebním programu,“ uvedla starostka města. „Já si navíc myslím, že auto má dnes skoro každý,“ doplnil ji místostarosta a stranický kolega.

Na vyhlášení soutěže pracují kromě politiků také jednotlivé dotčené obory. Podporu mu nakonec vyjádřil i odbor životního prostředí, kde se původně očekávaly komplikace. „My jsme odbor životního prostředí, snažíme se tedy zajišťovat co nejlepší prostředí pro život. A auta dnes k životu přirozeně patří, to asi nemůže nikdo zpochybnit. Takže se logicky snažíme vyjít vstříc možnostem, jak zajistit lepší podmínky pro život s auty ve městě. A k tomu potřebujeme více parkovacích míst, ne zeleň, za kterou se každý může vydat do okolí města,“ stojí ve vyjádření, kterým odbor doporučuje městské radě přijetí materiálu.

Soutěž by podle navrhovaného harmonogramu měla být vyhlášena 1. dubna 2016. Uzávěrka se předpokládá v průběhu prázdninových měsíců, aby občané mohli ještě využít letních toulek městem k vytipovávání vhodných lokalit, a zároveň se podle množství nalezených lokalit stihlo vše patřičně odrazit do přípravy rozpočtu na rok 2017. Vzhledem k tomu, jaká jsou pro radnici parkovací místa priorita, což vedení města zdůrazňuje už tím, že na ně odkazuje hned na úvod prakticky všech rozhovorů a vyjádření poskytnutých na téma městských investičních plánů, lze předpokládat, že většina takto vzniklých záměrů by hned v následujícím roce mohla být realizována. „Navíc budeme žádat o podporu Jihomoravského kraje. A myslím si, že i pro kraj je to priorita a můžeme být úspěšní. V úvahu připadají i dotační tituly ministerstva dopravy a ministerstva životního prostředí. I pro ně je to priorita, takže můžeme být úspěšní i zde,“ doplnila místostarostka, která má dopravu v gesci a je rovněž krajskou zastupitelkou, kterýžto mandát chce v příštím roce obhajovat.

Jediným nedostatkem celého záměru tak zůstává pouze jeho poněkud složitá a zastaralá forma – soutěžní tipy na vhodné lokality totiž budou muset občané nosit v zalepených obálkách přímo na podatelnu do budovy radnice na Masarykově náměstí. „V roce 2016 mi to přijde opravdu nepochopitelné. Je škoda, že k soutěži nevzniknou samostatné stránky s interaktivní aplikací, která by občanům umožnila v mapce vhodné lokality zaznačit a rovnou se tak po vyplnění stručného formuláře online do soutěže přihlásit,“ vyjádřil se programátor, spolupracovník Ohlasů a občanský aktivista, který si nepřál být jmenován.

Ačkoliv bude soutěž vyhlášena až 1. dubna, samozřejmě pokud ji městská rada schválí, své návrhy můžete posílat již dnes na ohlasy@ohlasy.info. Slibujeme, že je do soutěže sami nepřihlásíme, a přejeme Vám veselého Silvestra.

