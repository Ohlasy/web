---
title: Gianniho kulturní výběr na prosinec
author: Jan Bařinka
cover-photo: https://i.ohlasy.info/TBpimXVl.jpg
category: zpravodajství
tags: kultura
---

*Množství adventních a vánočních koncertů, kapely Hradišťan, Javory nebo Znouzectnost, elektronické taneční párty, ale také několik divadel, výstav a besed – z toho všeho si můžou zájemci o kulturní dění v našem regionu v prosinci vybírat. Gianniho kulturní výběr přináší přehled akcí, které by bylo škoda v nadcházejícím měsíci minout, a opět se ohlíží i za měsícem uplynulým.*

### Hudba

Poslední měsíc v roce bývá spojený především s Vánoci a s adventem, v našem regionu se tedy i letos koná množství adventních, případně vánočních koncertů. Po všechny adventní neděle se konají koncerty v evangelickém kostele v Boskovicích: v neděli 6. prosince vystoupí místní mandolinista Martin Krajíček s kontrabasistou Městského divadla v Brně Jurajem Valenčíkem, v neděli 13. prosince varhanistka Táňa Gricová, která pochází ze Skalice nad Svitavou. Završením série adventních koncertů bude Česká mše vánoční Jakuba Jana Ryby v podání pěveckého sboru Nota při Gymnáziu Boskovice v neděli 20. prosince.

Cyklus adventních koncertů připravili jako každoročně také na zámku v Kunštátě. V neděli 6. prosince zde vystoupí Ave Musica, 13. prosince Vernum 2013 Ensemble a v neděli 20. prosince Karel Fleischlinger.

V neděli 13. prosince se koná sborový vánoční koncert v zámeckém skleníku, zazpívá pěvecký sbor Janáček a Novocantus z Nového Města na Moravě. Vánoční koncert připravili opět také manželé Irena a Vojtěch Havlovi, kteří zahrají v pondělí 14. prosince v boskovickém muzeu. Adventní koncerty se konají také 13. prosince v klášterním kostele sv. Václava v Letovicích a 20. prosince v kostele sv. Jiří v Kochově.

Jako vánoční jsou označeny i dva koncerty obecně populárních uskupení, shodou okolností velkou měrou vycházejících z folklórních prvků. V pátek 11. prosince se v boskovické sokolovně představí Hradišťan s uměleckým vedoucím Jiřím Pavlicou, v sobotu 12. prosince v kulturním domě v Letovicích Hana a Petr Ulrychovi se skupinou Javory. Tento koncert je však už nyní vyprodaný.

Hudební program bude provázet také atmosféru Vánočního jarmarku na boskovickém náměstí, zde vystoupí  mimo jiné Tomáš Kočko & Orchestr nebo skupina Trní, ale také množství dechových souborů z Boskovic i okolí.

V pozadí nezůstává ani klubová scéna. Největším jménem, které se nám na ní v prosinci představí, je bezpochyby plzeňská Znouzectnost, která přijede na Sklepy v pátek 18. prosince spolu se skupinou Dědovy blechy z Vysokého Mýta. V sobotu 5. prosince se na Sklepech dočkáme společného koncertu Citizen37 z České Třebové a britsko-českého uskupení 100%. 12. prosince se dočkají i příznivci metalové hudby, hodonínské metalisty Separator doplní boskovická hardrocková kapela Seňorita.

Turbína v prosinci vsadila na elektronickou hudbu. V pátek 18. prosince Mindicted Crew pořádá druhé vydání drum’n’bassové párty s názvem Neurology, v pátek 25. prosince se v rámci akce s názvem disHARMONIX X-MASS představí Andy Smitth, Survey Peticoat a regionální DJs jako Ixer, Scorn, Yareck nebo Voodoo Piet.

Velkou událostí bude koncert v úterý 15. prosince v boskovickém Skleníku. Na společném koncertě se totiž představí místní folkové trio Veka s brněnským Biorchestrem, který zahrál mimo jiné i na festivalu Boskovice 2015.

Toužíte-li v prosinci po jazzu, máte jedinečnou možnost 4. prosince v Letovicích, kde v sále místní ZUŠ zahraje Vilém Spilka Quartet. Ve stejném sále zazní v neděli 6. prosince hudba folková, kapela Šnek a spol. zahraje v rámci benefičního koncertu, jehož výtěžek bude věnován na zajištění provozu Azylového domu pro matky s dětmi v Blansku.

### Divadlo

Ve čtvrtek 10. prosince se v zámeckém skleníku v Boskovicích představí divadlo Maléhry s pohádkovým čtením pro děti s názvem Jak na příšery. V sobotu 19. prosince se v hudebním klubu Sklepy bude konat Malé adventní impro, kde vystoupí místní improvizační tým Lísky.

### Výstavy, besedy, přednášky

Ve čtvrtek 3. prosince se bude v prostorách Muzea Boskovicka konat veřejné představení knihy Boskovice v historických fotografiích a pohlednicích. V pátek 4. prosince bude v letovické Galerii Domino zahájena Vánoční výstava betlémů a proběhne křest kalendáře Letovice 2016.

V úterý 8. prosince bude v rámci cyklu Toulky Českou republikou ve videosále boskovického kina o Posázaví přednášet Josef Pros. Do vzdálenějších krajin se přeneseme 16. prosince v Orlovně, kde Jan Challenger Balák vystoupí s cestovatelskou přednáškou s názvem Albánská výzva.

Ve čtvrtek 17. prosince proběhne v Kafe za rohem vernisáž výstavy fotografií Gabriely Kolčavové. Výstava nese název Kamala, což je řeka v jihovýchodním Nepálu, a celý večer se ponese v nepálském duchu.

Ve dnech 26., 27. a 28. prosince proběhnou na boskovickém zámku vánoční kostýmované prohlídky, program připravuje jako každoročně divadelní a šermířská společnost Gonfanon. Na zámku v Lysicích přivítají návštěvníky 25. a 31. prosince na mimořádných prohlídkách vánočně vyzdobených komnat a sálů.

### Ohlédnutí za listopadem

Jedním z největších listopadových překvapení pro mě byla osobnost MC Vaanta, který vystoupil v rámci akce Suck My Disc na Sklepech. Jakkoli se MC Vaant nevěnuje punkové hudbě, sám se považuje za součást punkové scény. Punk totiž může vypadat i tak, že člověk v tričku The Beatles a s cigaretou v ruce svým zpěvem neuvěřitelně doplňuje složité junglové beaty a říká lidem věci, které dávají smysl.

Úplně jiným druhem zážitku bylo autorské čtení Petra Pazdery Paynea a Víta Ondráčka v Galerii Otakara Kubína. Kromě výborných Paynových povídek a vtipných a výstižných Ondráčkových deníkových záznamů jsme se dočkali například i srovnání básní, které v padesátých letech psali Milan Kundera a Egon Bondy o J. V. Stalinovi.

Že to s hudebním vkusem mladých lidí není ještě tak špatné, jsem se přesvědčil 29. listopadu na boskovickém náměstí, kde jsem náhodou při rozsvěcení vánočního stromu zaslechl Lennonovo Imagine a dvě písně z repertoáru Louise Armstronga.
