---
title: Jak kultura ostrouhala
author: Tomáš Trumpeš
cover-photo: http://i.imgur.com/8g3892gl.jpg
category: názory a komentáře
tags: kultura, investice
---

*Podoba a rozvržení městského rozpočtu odráží nejen ekonomickou realitu městských financí, ale také priority vládnoucí politické reprezentace. Krátký pohled na rozpočtovou kapitolu Kultura ve schváleném rozpočtu Boskovic na rok 2016 způsobí, že se kulturnímu člověku zachvěje půda pod nohama. Boskovická kultura totiž v rozpočtovém plánu pro příští rok takzvaně ostrouhala.*

Zčásti to ještě mohou vylepšit rozpočtová opatření, zázračně získané dotace nebo ropné bohatství nalezené v areálu letního kina. Na nic z toho ale nelze úplně spoléhat. V rozpočtových koláčích se brzy objeví, že podle plánu na následující rok spadne objem městských peněz směřovaných do kultury z pěti procent na tři. Z 16 milionů padáme na 10. A co hůř – v položce kapitálových výdajů je pro investice v oblasti kultura naplánováno 0, slovy řečeno nula korun.

Tento výrazný propad má zdánlivě jednoduché vysvětlení – přechodem muzea pod kraj město ušetří asi 3 miliony korun, a právě ty představují podstatnou část rozdílu ve výdajích za kulturu. Muzeum ovšem bude fungovat dál za krajské peníze, takže se vlastně nic neděje. Jenže ono se děje – právě skutečnost, že ve chvíli, kdy se v Boskovicích zázemí určené pro kulturu začíná blížit pomyslnému dnu, nikoho z politiků ani nenapadne, že by peníze ušetřené za muzeum mohly v kultuře zůstat a procentuální podpora kultury by se v městském rozpočtu nemusela tím pádem propadnout, vypovídá o postoji a prioritách vedení města zřetelně a jasně jediné: kultura je vlastně vůbec nezajímá.

A nic na tom nemění ani navýšení rozpočtu KZMB o pět procent, tedy navrácení financí odebraných městské kulturní instituci v době krize. Kulturu zkrátka rádi obereme o to, co nám ušetřila, a když už jsme v tom, můžeme jí strouhnout i něco navíc. A hlavně do ničeho nebudeme investovat – a to v době, kdy město postrádá kulturní sál, komornější kulturní centrum, důstojnou knihovnu, dokonce i koncertní klavír a v havarijním stavu je unikátní areál letního kina.

Smutný stav investic do kultury dokládá i následující srovnání s penězi, které do kultury vkládají jiné srovnatelně velké obce v ČR:

<img src="http://i.imgur.com/IUIqORA.png" alt="srovnání investic do kultury, Boskovice versus průměr ČR" class="img-responsive img-framed img-popup" data-author="Tomáš Znamenáček podle rozpocetobce.cz a statnipokladna.cz">

Jak vidíme, poslední podstatnou investicí v tomto směru byla rekonstrukce zámeckého skleníku v roce 2002; od té doby Boskovice investují do kultury spíše podprůměrně. Částka navržená pro kulturu v roce 2016 je v absolutních číslech nejnižší za posledních patnáct let (viz též [zdrojová data grafů](https://goo.gl/8W2mLY)):

<img src="http://i.imgur.com/9BwP8Ou.png" alt="vývoj boskovických investic do kultury od roku 2000" class="img-responsive img-framed img-popup" data-author="Tomáš Znamenáček podle rozpocetobce.cz a statnipokladna.cz">

Prakticky nikoho to však nezajímá, stojatou kalnou vodou mlčení jen občas proskočí rybka útržkovitého vyjádření, načež se hladina opět umrtví. K [odvážnějšímu výstupu](https://youtu.be/GTe5NLaCOiE?t=5h47m45s) se odhodlal na posledním zastupitelstvu ředitel kulturních zařízení Oldřich Kovář, za což mu náleží díl uznání. Odpovědi se mu dostalo zcela bizarní – prý to, že o tom on nic neví, ještě neznamená, že se ve věci knihovny na radnici nic neděje. No tak pokud radnice připravuje posuny v řešení dlouhodobě hrůzné situace knihovny, aniž by do toho automaticky zapojila ředitele KZMB a vedoucí knihovny, jsme na tom ještě hůř, než jsem si myslel.

Samozřejmě je to chyba i nás všech, kterým osud boskovické kultury není lhostejný. Ve městě nevznikla žádná významnější kulturní iniciativa, natož kulturní politické hnutí odpovídající v zastupitelstvu pevně ukotveným Sportovcům pro Boskovice. Málo se angažujeme a nejspíš jsme taky špatně volili – v úzkém vedení města není dlouhodobě žádný člověk s humanitním vzděláním a hlubším vztahem ke kultuře. Pak se nemůžeme divit, že reálná ochota předsunout problémy spojné s kulturou v žebříčku priorit před sportparky a centra polytechnického vzdělávání je nulová. Aby nedošlo k mýlce – ty projekty možná nejsou špatné, jen nejsou nutné. A navzdory dotacím do nich půjde i dost městských peněz. Možná právě těch, o které jsme ostrouhali kulturu, ačkoliv se její nedostatky jeví jako urgentní. Bez bikeparku bychom se snad ostudou otřásat nemuseli. Ale město velikosti a významu Boskovic bez knihovny a kulturního domu – to zkrátka ostudné je.
