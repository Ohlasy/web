---
title: Konec všech nepřátelství
cover-photo: http://i.ohlasy.info/Pr729T2l.jpg
category: názory a komentáře
author: Jiří Bureš
---

*Rozžíháme svíce, hoří v kruhu na adventním věnci, později na vánočním stromu. Plápolající knoty se chvějí, působí křehce, a tím připomínají Kristovu pozemskou cestu; namísto Všemocného přichází dítě, poselství lásky nese do nebezpečného světa nepatrný tvor. I tam, kde svíce nahradila bezpečnější elektrická verze, kde se po stromku vinou hadi s žárovkami, připomínají malá světla zářící ve ztemnělých pokojích pokoru, jakou znala doba našich předků, kdy se ještě muselo světlem šetřit. Trocha vosku, knot, jedna chemická reakce, kolik z toho mála člověk dostává?*

<img src="http://i.ohlasy.info/Pr729T2.jpg" alt="děti zapalují svíčky v kostele" class="img-responsive img-popup" data-author="Tomáš Trumpeš">

Závěr roku 2015 dal svícím ještě jiný význam. Hořely před pařížským hudebním klubem Battaclan, u francouzského národního stadionu, a následně i v mnoha městech světa na památku obětí vražedného útoku. Desetitisíce světel a tichých, důstojných vzpomínek. A mohlo těch světel být víc, ve vřavě a vášních zaniklo, že teror zasáhl i libanonský Bejrút nebo malijské Bamako. Těžko odhadnout, zda se, dřív než tyto řádky budete číst, nerozroste počet obětí teroristické organizace, jež se pyšně tituluje „Islámský stát“ (přesnější by bylo něco jako „Třicet tisíc fanatiků“).

Do nepokoje letošního adventu zní řeč proroka Izajáše jako slovo z jiného světa, nebo spíš z jiného vesmíru: „Vlk bude pobývat s beránkem, levhart s kůzletem odpočívat… Kojenec si bude hrát nad děrou zmije, bazilišku do doupěte sáhne ručkou odstavené dítě. Nikdo už nebude páchat zlo a šířit zkázu na celé mé svaté hoře, neboť zemi naplní poznání Hospodina, jako vody pokrývají moře.“ ([Iz 11, 6–9](http://www.biblenet.cz/app/bible/passage?passagePath.path=izajas%2011,1-10))

Pan beránek na návštěvě u pana vlka a v kozím chlévě si přátelsky hoví levhart… Obrazy, jimiž se dříve zdobily vánoční pohlednice, přísliby míru a pokoje, které se četly na vánočních bohoslužbách, teď znějí falešně, naivně. Copak se teroristé nepodobají dravcům, kteří zneužili důvěru a dali si mírumilovného beránka i s celým chlívkem k večeři? Vtrhli do klidu naší Evropy a zcela jej zničili, „páchali zlo a šířili zkázu,“ abychom citovali proroka. Po útocích nám zůstaly jenom ty svíce a touha po potrestání viníků. Snad budou dopadeni.

S drsnou situací se vzedmula i vlna odporu proti naivitě. Někdo hned roztřídil cizince na potenciální vlky (muslimy) a mírnější beránky (křesťany), jiný by raději jakoukoli cizokrajnou zvířenu zakázal. Důvodem je obava o budoucnost našich zemí, o možnost klidného soužití a pokojného vývoje. „V jaké Evropě budou žít naše děti, naši vnuci?“ ptáme se, tak či tak, všichni.

Izajáš promlouvá ze vzdálených časů, rozhodně však nepatří mezi naivní typy; byl to vzdělanec a diplomat. V době sepsání jeho knihy ohrožovaly Izrael mocnosti ze severu i z jihu, zrada stíhala zradu a koalice se rychle měnily v nepřátelství. Odkud se tedy bere optimistický tón jeho prorocké vize? Kde máme brát sílu vidět svět jinak než jako zvěřinec, ve kterém je každý druhý zákeřnou šelmou? Nebo je snad podobenství o vlku s beránkem pohádka, která bude možná „leda tak jednou v nebi“?

S tím by prorok nesouhlasil, on nečeká změnu tam někde, nýbrž konkrétní, reálný konec všech nepřátelství zde. Smíření všech, levhartů i kůzlat, beránků a vlků, v tom vidí cíl dějin. „Zemi naplní poznání Hospodina, jako vody pokrývají moře.“ I to, co nyní vypadá nemyslitelně, pokojné soužití Evropana s muslimem, Roma s Čechem nebo (co já vím) slávisty se sparťanem, je součástí této pevné naděje. A zároveň varováním: když se to nezdaří, tak se zalkneme nepřátelstvím, tak nenajdeme klid, tak nemá naše planeta budoucnost.

Kristus přišel jako křehké dítě do nebezpečného světa, aby mu dal naději na smíření. Od toho času až doteď šli mnozí v jeho stopách (a nebylo jim přitom vždycky lehko). Doufám, že to dokážeme také my, lidé 21. století. Rozžíháme dnes svíce a jejich chvějící se plamen nám připomíná náš cíl i náš úkol. Možná jsme křehcí, ale nejsme na něj sami.

---

*Text vyšel v časopise farního sboru Českobratrské církve evangelické [Na rozcestí II / 2015](http://boskovice.evangnet.cz/sites/boskovice.evangnet.cz/files/Casopis%20FS%20CCE%20-%202_0.pdf).*