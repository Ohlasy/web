---
title: "Anketa: Zkušenost roku 2015"
cover-photo: http://i.imgur.com/rSb3y2el.jpg
author: Tomáš Trumpeš
category: ankety
---

*Rok 2015 je u konce. Jakou dobrou a důležitou zkušenost jste v roce 2015 udělali?*

---

<img src="http://i.imgur.com/TYBR17f.jpg" class="profile-picture" alt="Jiří Bureš">

**Jiří Bureš, evangelický farář**

Nejdůležitějším časem minulého roku pro mne byl týden duchovních cvičení v Kostelním Vydří, strávený meditací v tichu, kdy člověk promýšlí svoji zkušenost ve světle biblických textů. Téma, které si mne během meditací našlo, shrnu do věty: „Jak mám být autentický, v životě, ve své službě.“ Vrátil jsem se vlastně bez řešení (což se u důležitých osobních témat stává). Ale s chutí to znovu objevovat, to prosté a velké umění být sám sebou.

---

<img src="http://i.imgur.com/HLCu50W.jpg" class="profile-picture" alt="Jaroslav Dohnálek">

**Jaroslav Dohnálek, bývalý starosta, opoziční zastupitel**

Byl to pro mne zvláštní rok, ale jsem za něj rád. Dobrá a užitečná zkušenost je ta, že se rozpadly ty „zástupy“ přisluhovačů, pochlebovačů a pseudopřátel, kterými je každý vedoucí pracovník oblažován a obstupován. Zůstali opravdoví přátelé a nyní už vím, kteří to jsou.

---

<img src="http://i.imgur.com/KGySNSs.jpg" class="profile-picture" alt="Ondřej Dostál">

**Ondřej Dostál, ředitel Mendelova muzea MU, předseda Asociace muzeí a galerií ČR**

Letošní rok mi nadělil velké množství zkušeností. Nejlepší a nejdůležitější musím rozdělit na osobní a pracovní. V první rovině to byla zkušenost býti otcem. V pracovní rovině bylo zkušeností mnoho, nicméně nejdůležitější bylo potvrzení si, že systematická a houževnatá práce vede k cíli, který může být na konci mnohem větší než původní myšlenka. Dovětkem je pak – prosazuje-li člověk dobrou myšlenku, najde vždy někoho, kdo má zájem šířit myšlenku dál. 

---

<img src="http://i.imgur.com/1qHhgJU.jpg" class="profile-picture" alt="Vladimír Farský">

**Vladimír Farský, strojvůdce a radní**

Předpokládám, že dotaz je směrován do oblasti politiky. Zde je pro mě dobrou zkušeností poznání, že koaliční Rada města, vytvořená po komunálních volbách, je z mého pohledu dobrá parta, která dokáže táhnout za jeden provaz. Ne že bychom měli vždy na řešené problémy stejný názor, ale věc si vyříkáme, položíme na stůl svoje argumenty a potom se většinou shodneme na nějakém řešení, pro které jsme schopni zvednout ruku. 

---

<img src="http://i.imgur.com/6sj8on2.jpg" class="profile-picture" alt="Yvona Ferencová">

**Yvona Ferencová, kurátorka, pedagožka ZUŠ**

Mou největší zkušeností byla dvojí změna: místa pobytu a zaměstnání, téměř zároveň. To, co by se mohlo zdát jako zásadní životní obrat, je vskutku jen prostou událostí, která přirozeně vyplynula z běhu věcí. Jedinou zajímavostí je ta samozřejmost. Jako by se vlastně nic nestalo. Nové bydliště přijímám stejně jako předchozí, jen nemusím hledat stromy po cestě do práce, v zaměstnání se změnilo obsazení postav, cíl zůstává stejný. 

---

<img src="http://i.ohlasy.info/tjxtwVY.jpg" class="profile-picture" alt="Dagmar Hamalová">

**Dagmar Hamalová, ředitelka Muzea Boskovicka, radní**

Ke zkušenostem zvláště významným patřilo setkání s paní Evou Morris a její rodinou. Přínosem byla nejen připomínka výborného projektu Naděje mapujícího osudy pamětníků holokaustu. Oceňuji, kolik lidí se do akcí spojených s návštěvou paní Evy zapojilo, obdivuji aktivitu a nadšení učitelů boskovických škol. Nezapomenutelné byly rozhovory s paní Evou. Její otázky, které o pár měsíců ještě posílily na naléhavosti: Proč? Jak se to mohlo stát? Otázky směřované nejen k osudu Židů.

---

<img src="http://i.imgur.com/Bgz5XxH.jpg" class="profile-picture" alt="Lukáš Holík">

**Lukáš Holík, předseda boskovického ANO**

V průběhu roku se mi skálopevně potvrdila některá rčení. Za ta nejdůležitější bych jmenoval: „kdo chce, hledá způsoby, kdo nechce, hledá důvody“ a „každá mince má dvě strany“. Za svoji největší osobní zkušenost v končícím roku považuji, že pokud se chtějí lidé posouvat dále k cíli, je zapotřebí dobře nastavená komunikace. Ale nad všemi těmito moudry je vždy zdraví, protože je vždycky nejdůležitější, a přeji jej všem čtenářům.

---

<img src="http://i.imgur.com/xjCSLgI.jpg" class="profile-picture" alt="Jitka Hurábová">

**Jitka Hurábová, ředitelka LD seating**

Nejsilnějším okamžikem tohoto  roku pro mě osobně bylo silné uvědomění, že život je konečný a nekonečný zároveň. V okamžiku, kdy jsem svému staršímu synovi oznamovala smutnou zprávu, že moje maminka a jeho babička zemřela, on mi oznámil, že já budu babičkou.

---

<img src="http://i.imgur.com/albmYZW.jpg" class="profile-picture" alt="Ivet Juřeková">

**Ivet Juřeková, pedagožka Gymnázia Boskovice**

Můj současný život je svým způsobem jednodušší a o něco méně bohatý na zkušenosti, než když jsem žila v cizích zemích a nevyhýbala se dobrodružství. Teď přijímám to, co přichází, a všechna setkání i zážitky považuji ve výsledku za dobré i důležité. V průběhu letošního roku jsem se ještě o něco víc utvrdila ve dvou myšlenkách – že čas je důležitější než peníze a že je pro mě důležitější, co lidé dělají, než co říkají.

---

<img src="http://i.ohlasy.info/oaever4.jpg" class="profile-picture" alt="Gabriela Kolčavová">

**Gabriela Kolčavová, fotografka, zpěvačka, lektorka**

Někdy člověk touží po nové zkušenosti, a tak se vám stane, že se octnete jen s baťůžkem na zádech v Jižní Americe. Ovšem navzdory panenské kráse pralesa, horských lagun, síle šamanských ceremonií vás nejvíc zasáhne jiná zkušenost, která by se mohla odehrát klidně za humny. V době, kdy si lidi přísně střeží své majetky ploty a zámky, vidí v kdejakém cizinci hned teroristu a komunikace mezi lidmi, zdá se, víc a víc vázne, existuje něco jako couchsurfing – síť mezi lidmi po celém světě (jistě ne jediná). Funguje asi takto: Jako registrovaný couchsurfer můžete požádat dalšího couchsurfera, jestli by vás na vašich cestách nenechal zadarmo přenocovat. Couchsurfeři nabízí své (často skromné ale útulné) příbytky a podobně jindy využijí ochoty a dobrosrdečnosti někoho dalšího. A tak mě letos nejvíc překvapilo a potěšilo, že poutníkům a lidské důvěře začíná být opět přáno.

---

<img src="http://i.imgur.com/5oe6OGK.jpg" class="profile-picture" alt="Ivo Legner">

**Ivo Legner, kulturní dramaturg**

Noční záchrana neovladatelné plachetnice na moři při závodech v Chorvatsku. Zde jsem si za kormidlem doprovodné lodi a posléze při odpouštění záchranného lana vyzkoušel, jak splnit rozkazy kapitána, aby se nikomu a ničemu nic nestalo. Silný vítr, neklidné moře, tma. Mohlo jít i o život v případě muže přes palubu. Té noci jsem si uvědomil, že jsem se do podobné situace ještě nedostal, a byl jsem moc rád, že máme na lodi zkušeného kapitána a že jsem já nic nezvoral.

---

<img src="http://i.imgur.com/EMQsQKV.jpg" class="profile-picture" alt="Daniela Meluzínová">

**Daniela Meluzínová, aktivní seniorka, organizátorka Tanců dávných tradic**

Zapojením do projektu Dialogem k aktivnímu občanství seniorů se mi potvrdila důležitost podpory mezigeneračního soužití. S Interou a přáteli i radnicí jsme zorganizovali akce IndiJánská noc, Tance dávných tradic a Předvánoční jarmark, kde se zapojily všechny generace a vytvořily krásnou atmosféru sounáležitosti. Též pozitivní přístup studentů gymnázia podporuje ideu, že využití schopností a zkušeností seniorů je důležité k utváření občanské společnosti vzájemného pochopení, tolerance a respektu.

---

<img src="http://i.imgur.com/cdGCiVy.jpg" class="profile-picture" alt="Luděk Řehoř">

**Luděk Řehoř, podnikatel**

Dobrou zkušeností je zjištění, že lidé z Boskovic si neustále více váží dobře odvedené práce, vnímají positivní věci a pomalu jdou směrem k podstatě, pravdě a chtějí vedení města, které má jasný směr a dobře komunikuje. Důležitou zkušeností pro mne bylo a je zjištění, že toto co uvádím v první větě, nedělá stávající vedení našeho města.

---

<img src="http://i.imgur.com/Wp4yDFv.jpg" class="profile-picture" alt="David Škvařil">

**David Škvařil, tajemník MěÚ Boskovice**

Pro mě je dobrou a důležitou zkušeností každý okamžik, který trávím se svou dvou a půl letou dcerou. Pokaždé mě fascinuje ten bezprostřední dětský pohled na svět, schopnost žít přítomným okamžikem a radovat se z – pro nás dospělé – maličkostí a samozřejmostí. Přijde mi, že máme sklon se neustále vracet do minulosti, přemýšlet nad budoucností, ale přítomnost nám mnohdy uniká. Přál bych nám všem, abychom toho „dětského“ pohledu na svět byli – alespoň občas – také schopni.

---

<img src="http://i.imgur.com/3UlvPbb.jpg" class="profile-picture" alt="Kristýna Znamenáčková">

**Kristýna Znamenáčková, klavíristka, pedagožka ZUŠ**

Za velmi důležitou zkušenost z končícího roku považuji to, jak celou naši společnost zasáhla a ovlivnila migrační krize. Každá podobná událost je jistým katalyzátorem vztahů mezi lidmi i vztahu člověka k sobě samému. Každý z nás si musel odpovědět na spoustu otázek, často palčivých. Díky podobným situacím se učíme formulovat své názory i pro druhé, učíme se toleranci, ale poznáváme i hranice vlastní trpělivosti a schopnosti lásky k bližnímu. Odhalily se a potvrdily nenávistné a xenofobní tendence v jedněch, a v mnoha dalších naopak obdivuhodná snaha a ochota pomáhat, nedávat ruce pryč a nestrkat hlavu do písku. Obětavá práce českých dobrovolníků je pro mě jednoznačným symbolem naděje a víry v člověka.