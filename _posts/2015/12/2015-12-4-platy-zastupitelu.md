---
title: Na odměny zastupitelům jdou z rozpočtu téměř dva miliony
author: Marek Osouch
cover-photo: http://i.ohlasy.info/1TbgkPEl.jpg
category: zpravodajství
tags: politika
---

*Jaký plat má starostka nebo kolik peněz má za svůj mandát zastupitel? Politici jsou placení z veřejných peněz, z rozklikávacího rozpočtu města Boskovice lze ovšem pouze vyčíst, že na odměny zastupitelů jdou v letošním roce necelé dva miliony korun. Kolik mají jednotliví zastupitelé, z něj už nikdo nevyčte. Redakce Ohlasů se proto rozhodla zapátrat a najít na tyto otázky odpověď.*

Výši platů a odměn zastupitelům obcí a krajů stanovuje svým nařízením vláda. Od letošního dubna [rozhodla vláda o zvýšení o 3,5 procenta](http://domaci.ihned.cz/c1-63692580-hejtmani-starostove-i-zastupitele-si-polepsi-vlada-jim-zvysi-platy). Peníze na to ovšem musí najít samospráva ve svém rozpočtu. „Na jakoukoliv výši měsíční odměny nemá neuvolněný člen zastupitelstva obce právní nárok, pokud ji zastupitelstvo obce stanoveným způsobem neschválí. Rozhodování o stanovení výše odměn neuvolněným členům zastupitelstva obce spadá do vyhrazené působnosti zastupitelstva obce,“ vysvětlil tajemník boskovického úřadu David Škvařil. Uvolněných členů zastupitelstva se výše uvedená citace netýká. Těm se od dubna zvýšil plat automaticky. Od nového roku by se platy měly zvednout o [další 3 procenta](http://www.ceskatelevize.cz/ct24/domaci/1627040-platy-zastupitelu-v-regionech-porostou-o-tri-procenta-tak-jako-urednikum-mene-nez). Vláda o tomto zvýšení ale zatím nerozhodla.

O odměnách zastupitelům se mluvilo už před rokem na ustavujícím jednání zastupitelstva po komunálních volbách. Tenkrát zastupitelé odsouhlasili, že budou mít odměnu jen za jednu veřejnou funkci, a to za tu, za kterou mají nejvyšší odměnu. Jinými slovy zastupitelé souhlasili, že boskovickému rozpočtu ušetří peníze. Radní dnes tak má peníze jen za funkci radního, nikoli zastupitele.

Výši odměny lze alespoň částečně vypočítat z [tabulky, která je přílohou nařízení vlády](http://www.mpsv.cz/files/ip/nv37_03_priloha1.pdf). Mnoho políček, spousta různých podmínek a konečnou odměnu se z ní nikdo stejně nedozví.

Pojďme postupně. V Boskovicích máme pouze dva uvolněné členy zastupitelstva, tedy ty, kteří se boskovické politice věnují na plný úvazek. Je to starostka Hana Nedomová (ČSSD) a místostarostka Jaromíra Vítková (KDU-ČSL). Z tabulky se dopočítáme určité částky, nicméně ta není konečná. Podle vysvětlení tajemníka Davida Škvařila náleží oběma političkám ještě příplatek za to, že boskovický městský úřad je v kategorii s rozšířenou působností. Starostce vychází po sečtení všech těchto odměn měsíční plat na téměř 55 tisíc, místostarostce na zhruba 46,5 tisíce. Dalších několik tisíc k tomu mají obě obě ženy ještě také jako zastupitelky Jihomoravského kraje.

Druhý místostarosta Petr Malach (ČSSD) je neuvolněným, stejně jako zbytek radních a zastupitelů. V úřadu není celý týden, a tak za svou funkci má odměnu nižší. Podle nařízení vlády by mohl mít i 31 tisíc, dostává ale méně. „Odměnu neuvolněnému místostarostovi poskytujeme v rozsahu tří pětin,“ upřesnil boskovický tajemník. Plat místostarosty tedy činí necelých 19 tisíc.

Boskovice mají sedmadvacet zastupitelů, většina z nich ale kromě funkce zastupitele má ještě další. Pouze zastupitelem je pět lidí – Jan Machač (KDU-ČSL), Ladislav Topinka (KSČM), Miroslav Klíma (ODS), František Jimramovský (Sportovci) a Pavel Vlach (TOP 09). Za svou funkci mají měsíční odměnu 849 korun.

Ostatní zastupitelé už zastávají nějakou další funkci, buď jsou radními, nebo jsou členy nějaké komise či výboru. Kontrolní a finanční výbor zřizují zastupitelé a podle zákona je zřídit musí. Vedle toho jsou komise, které jsou poradními orgány rady města, a ta si je může, ale také nemusí zřídit. Někteří zastupitelé jsou zároveň členy několika komisí a výborů. Nic za své členství ale nedostávají. „Předsedy ani členy výborů zastupitelstva nebo komisí rady neodměňujeme vůbec,“ prozradil David Škvařil. Mají proto také už zmíněných 849 korun.

Největší sběratelkou funkcí je v Boskovicích místostarostka Jaromíra Vítková, která jich má celkem sedm: zastupitelka, místostarostka, předsedkyně Komise pro MPZ (městskou památkou zónu), předsedkyně Komise pro cestovní ruch a kulturu, předsedkyně Komise pro zdravé město, členka Komise pro dopravu a členka Komise pro výchovu a vzdělávání. Podíváme-li se na její krajské angažmá, musíme započítat další čtyři funkce – krajská zastupitelka, předsedkyně Komise pro sociální věci a rodinu, členka Výboru pro regionální rozvoj a členka Rady pro rozvoj lidských zdrojů. Jsme tedy na jedenácti funkcích.

Na tabulku s konkrétními jmény a odměnami se [můžete podívat tady](https://docs.google.com/spreadsheets/d/1Nz7hu-x1jJT_LKajPJuvJvf1kIiT0S4Prca18tagHTQ/edit?pli=1#gid=0). Zmíněna je vždy funkce, za kterou mají dotyční nejvyšší odměnu. Dohromady jdou na odměny boskovickým zastupitelům necelé dva miliony korun.