---
title: "Pojďme se posunout k debatě o integraci"
cover-photo: https://i.ohlasy.info/Ex05csQ.jpg
category: názory a komentáře
author: Tomáš Trumpeš
tags: migrace
---

*Besedu o imigraci, která se konala v pátek v podvečer v zámeckém skleníku, jsem opouštěl s pocity hlubokého smutku. Postupem hodin pak tento smutek ještě sílil. Přesto je v prvé řadě třeba organizátorům setkání se senátorem a bývalým rektorem Univerzity Karlovy Václavem Hamplem a europoslancem Pavlem Svobodou poděkovat. Podobné debaty mají velký význam a uspořádat je si jistě žádá nejen organizační zátěž, ale i určitou dávku odvahy. Můj osobní pocit není podstatný, ostatně celá debata o imigraci ukazuje, jak důležité je neutvářet z osobních pocitů příliš snadno postoje a stanoviska.*

<img src="https://i.ohlasy.info/Ex05csQ.jpg" alt="uprchlíci" class="img-responsive">

Boskovické setkání se i díky na můj vkus až přílišné diplomacii a zkušené opatrnosti hlavních řečníků vyhnulo otevřeným projevům nenávisti. I když i to je nejspíš jen zdání, vyhnout se spíše podařilo jen vulgárním projevům; temné lidské myšlenky a emoce mohou být totiž servírovány i v relativně úhledném balení. A nejsem si jistý, jestli jim lze s podobnou úhledností čelit, jako to činili pan Hampl s panem Svobodou.

Můj smutek pramenil především z toho, co debata říká o nás samotných. Což byla, bohužel, podle mého názoru její hlavní informační hodnota. V diskusi se ukazovalo, že ventilované postoje k problému migrace vypovídají ponejvíce o řečnících samotných, o jejich psychologickém a intelektuálním profilu a celkovém životním nastavení. To je možná velmi příkré stanovisko, ale skutečně faktických a zasvěcených dotazů a připomínek, opřených o víc než jen úzký a osobní náhled na problematiku, padalo velmi málo. I oba hlavní hosté jako by od počátku velmi dobře chápali, že nepřicházejí doopravdy debatovat o imigraci, ale vstupují do debaty, jejímž hlavním smyslem je řešit především společenskou náladu a naše vlastní problémy. Ty se obvykle shrnují termínem strach, ale daleko více až na výjimky připomínají předsudky, sobectví, pocit nadřazenosti a nedostatek víry v lidstvo a v univerzalitu alespoň některých hodnot.

Jestli to všechno vlastně poukazuje na nedostatek sebedůvěry a víry nejen ve stabilitu, ale také skutečnou kvalitu našich vlastních hodnot, neumím úplně posoudit. Připadá mi to tak, a to především proto, že při diskusi o našich vlastních hodnotách se jako v pátek ve skleníku obvykle nedostaneme dál než k jezení vepřového masa. 

Trpce směšné je volání po razantním celoevropském řešení a kritika evropských institucí za jejich dosavadní neschopnost. Vždyť se tyto hlasy ozývají ze samého centra společnosti, která celoevropský projekt v posledních letech soustavně podkopávala. Především je mi pak na platformě hlásící se ke křesťanské víře zcela nepochopitelný neustálý ohled na lidský strach. Čeho se vlastně bojíme, „ó malé víry“ (jak oslovuje Ježíš své učedníky)? O lásce k bližním, a dokonce k nepřátelům, ani nemluvě. Při pročítání evangelia naopak nenacházím místa, která by nás nabádala, abychom dbali o své osobní pohodlí a opečovávali své obavy o to, že o ně přijdeme. A i na širší platformě, než je ta křesťanská, se snad tato společnost může shodnout alespoň na tom, že strach není dobrý rádce.

Ano, svět se mění. Místopředseda Evropské komise před časem suše prohlásil, že všechny společnosti budou různorodé a Středoevropané si budou muset zvyknout. Debata o tom, jestli lze migraci zabránit, je bezpředmětná. Pokud ji chceme zvládnout, měli bychom zapomenout na úvahy o tom, jestli by nešlo Evropu oplotit ostnatým drátem a uhlídat, aby neproklouzla ani myš. Ve světě 21. století to prostě není možné. Pokud chceme pro budoucnost Evropy skutečně něco udělat, musíme se posunout od debaty o imigraci k debatě o integraci. O té nepadlo ani na besedě ve skleníku víceméně ani slovo. V české debatě o uprchlících jsme se zatím nepohnuli z místa. Přitom právě to je nejpodstatnější, protože stejně jako by bylo nesmyslné a nebezpečné pokoušet se Evropu zadrátovat, je nanejvýš nebezpečné uzavřít a obehnat drátem ty, kteří k nám přicházejí. Zdrojem nebezpečí jsou právě ghetta, zřídla beznaděje a příští vzpoury.

Zrovna Boskovice už svou historickou zkušenost s oddělováním lidí jiných kultur řetězem mají. A také následnou zkušenost toho, kde končí snaha o monokulturní společnost – ano, v koncentračních táborech. Pokud se tomuto odkazu chceme vyhnout, jsou otevřenost a ochota přijmout život v různorodé společnosti naše jediné šance.




