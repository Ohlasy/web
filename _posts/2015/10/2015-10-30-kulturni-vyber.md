---
title: Gianniho kulturní výběr na listopad
cover-photo: http://i.ohlasy.info/PTYueOl.jpg
author: Jan Bařinka
category: zpravodajství
tags: kultura
---

*Vzpomínání na 17. listopad, množství klubových akcí a koncertů, přednášky a besedy nebo například bondovský večírek v boskovickém kině – z toho všeho si můžou zájemci o kulturní dění v našem regionu v listopadu vybírat. Gianniho kulturní výběr přináší přehled akcí, které by bylo škoda v nadcházejícím měsíci minout, a opět se ohlíží i za měsícem uplynulým.*

### Hudba

Hned v první listopadový den roku 2015 se můžeme těšit na opravdovou lahůdku, v neděli 1. listopadu totiž pódium boskovické Turbíny ovládne oblíbený francouzský reggae zpěvák a trumpetista Tribuman. Z Francie ho přijede podpořit dvojice DJs z Life & Creation Sound a o rozjezd akce se postarají místní Basssheriff Sound. Na Turbínu se za kulturou můžeme vrátit v pátek 13. listopadu na rockový koncert kapel Black Burley, Ňuňu a Sart nebo v pátek 20. listopadu, kdy v rámci Temple Store Tour vystoupí punkrockové kapely Burning Steps, Honem a Reckless. V pátek 27. listopadu bude Turbína patřit příznivcům elektronické hudby, bude se zde totiž konat legendární taneční akce s názvem DEJA-VU.

Bohatý program na listopad připravil i Hudební klub Sklepy. V pátek 6. listopadu v rámci elektronické akce s názvem Noční směna zahrají DJs Ixer, Scorn, Blafl Fox a Corten. V pátek 13. listopadu se Sklepy rozezní v mezinárodním stylu, vystoupí kapely Kurjuus a Isoisa Kohtu Kohtu z Finska a kapela Power Mode z Dánska. Čekají nás také tradiční drum’n’bassové večery, a to v pondělí 16. listopadu Bassment Vol. 8 v produkci Mindicted Crew a v pátek 20. listopadu Suck My Disc. Poslední listopadovou akcí na Sklepech bude koncert kapely TRY!(o) a Ondřeje Soldána v sobotu 28. listopadu.

<img src="http://i.ohlasy.info/PTYueOl.jpg" alt="Vladimír Merta Trio" class="img-responsive">

Pestrou nabídku hudebních akcí můžeme v listopadu čekat i mimo klubovou scénu. V sobotu 7. listopadu se v zámeckém skleníku uskuteční tanečně-hudební večer s názvem Hidden Tracks: Budoucí vzpomínky na dnešek, program obstará litvínovský tanečník Karel Vaněk a manželé Vojtěch a Irena Havlovi, kteří využívají rozmanitých hudebních nástrojů a ve svých kompozicích se inspirují především mimoevropskými hudebními kulturami. V sobotu 14. listopadu v zámeckém skleníku pokračuje cyklus Jazz and Blues Boskovice koncertem amerického bluesmana Linwooda Lee Taylora. Dočkáme se i dalšího koncertu v rámci Kruhu přátel hudby, ve středu 11. listopadu ve skleníku vystoupí slavný kytarový virtuos Štěpán Rak spolu s kytaristou Milošem Pernicou. Výjimečným zážitkem bude bezpochyby koncert, v němž své síly spojí písničkář Vladimír Merta, houslista Jan Hrubý a klavírista a kytarista Ondřej Fencl. Pod názvem Vladimír Merta Trio tito muzikanti vystoupí ve středu 18. listopadu taktéž v zámeckém skleníku. Posledním bodem listopadového hudebního programu na skleníku bude ve středu 25. listopadu Open Mic Vol. 14, jehož hosty tentokrát budou Luboš Raš & Rosťa Pijáček z Bílovic nad Svitavou, Michal Juříček z Adamova a Jan Bružeňák z Jedovnic.

V úterý 17. listopadu se koná zajímavý koncert v boskovické synagoze maior, vystoupí Hana Sar Blochová s programem Balady sefardských židů. Ve stejný den se v Boskovicích i v Letovicích pořádají vzpomínky na historické události spojené se 17. listopadem. V Boskovicích pod kostelem sv. Jakuba zahrají Martin Krajíček a Miroslav Kaštyl písně Karla Kryla, v sále letovické ZUŠ se bude konat Vzpomínka na 17. listopad, kde jako hudební doprovod zahraje hudební skupina Šnek a spol. Tato skupina vystoupí také o tři dny dříve, tedy v sobotu 14. listopadu, a to v letovické Galerii Domino s programem Pocta Zuzaně Navarové.

V sobotu 21. listopadu se v Moravském kartografickém centru ve Velkých Opatovicích uskuteční koncert souboru Cantillo. V rámci tohoto koncertu poprvé ve Velkých Opatovicích vystoupí místní rodák a sólista opery Slezského divadla v Opavě Václav Marek.
 
### Divadlo

Novou inscenaci komedie Ani za milion! z pera M. Doleželové a R. Vencla připravilo pod režijním vedením Jany Řezníčkové Ochotnické divadlo Boskovice. Premiéra se uskuteční v sobotu 21. listopadu v 18 hodin ve velkém sále boskovické sokolovny, první repríza v pátek 27. listopadu od 19 hodin tamtéž. V hlavních rolích se představí Alice Fialová a Lubomír Slezák.

Ve středu 4. listopadu se v zámeckém skleníku v divadelní komedii agentury Sophia-Art Příběh jednoho hradu představí Ernesto Čekan a Lukáš Langmajer. V neděli 22. listopadu zámecký skleník navštíví pražské Divadlo Krapet s představením Zimní příhody včelích medvídků.

V neděli 8. listopadu se v kulturním domě v Cetkovicích odehraje divadelní představení Spadla do propasti v podání amatérských ochotníků Jásinov.

### Přednášky, besedy

V pondělí 9. listopadu se v boskovickém kině Panorama představí Tomáš Kubeš s cestovatelskou besedou o Sibiři. V úterý 10. listopadu si v zámeckém skleníku v Boskovicích můžeme vyslechnout přednášku na téma Stavy rozšířeného vědomí a jejich význam pro osobní růst i kulturu lidstva v podání Patricie Anzari.

Po koncertě Hany Sar Blochové v úterý 17. listopadu v synagoze s v Židovském domě v Bílkově ulici uskuteční křest a prezentace knihy Rosy de Sar s názvem Marie z Magdaly a ženy v životě Ježíše.

V rámci Vzpomínky na 17. listopad v sále ZUŠ v Letovicích proběhne prezentace Luďka Navary na téma Československá stěna smrti, její oběti, její hrdinové a její strůjci a od 21 hodin následná beseda. Výtěžek z akce bude věnován na zhotovení busty prezidenta Václava Havla.

V pátek 27. listopadu v Galerii Otakara Kubína budeme mít poslední letošní možnost setkat se s brněnským muzikologem Milošem Štědroněm na besedě s názvem Setkání s Milošem Štědroněm a hudbou.

### Film

U příležitosti uvedení nové bondovky s názvem Spectre připravilo Kino Boskovice stylový doprovodný program s názvem Protřepat – nemíchat. Večírek v povinném společenském oděvu a s bohatým doprovodným programem se bude konat v kině Panorama v sobotu 7. listopadu.

V rámci Filmového klubu boskovické kino tento měsíc uvádí dva britské, přesto výrazně rozdílné filmy. Příznivci shakespearovské klasiky si můžou v úterý 10. listopadu zajít na nové filmové zpracování Macbetha, milovníci postmoderního humoru určitě nevynechají kultovní komedii Monty Python a svatý grál ve čtvrtek 26. listopadu.

### Ohlédnutí za říjnem

Jedním z největších boskovických kulturních paradoxů je každý rok akce s názvem Husí slavnosti. Událost, která je primárně zaměřená na jídlo, bývá z hlediska doprovodného programu jedním z nejlepších městských kulturních počinů za celý rok. Otázkou zůstává, jestli by minifestival, kde vystoupí taková jména jako Sto zvířat, Bratři Ebenové nebo Xindl X, navštívilo stejné množství lidí i v případě, že by hlavním bodem programu nebyl čistý konzum. Absurdita dosáhla vrcholu patrně ve chvíli, kdy místní kapela Mariachi Espuelas zahájila své vystoupení větou „Ať žijou všechny husy.“
