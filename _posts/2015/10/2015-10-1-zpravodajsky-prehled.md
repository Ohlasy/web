---
title: "Zpravodajský přehled: září"
cover-photo: http://i.imgur.com/ZWyhOoll.jpg
author: Tomáš Trumpeš
category: zpravodajství
---

*Výběr nejdůležitější událostí minulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v září na Boskovicku událo.*

Hned několik zásadních rozhodnutí [padlo na zářijovém zasedání boskovického zastupitelstva](/clanky/2015/09/zastupitelstvo.html). K těm nejvýraznějším patří především:

* úplný zákaz hazardu
* schválení nového územního plánu
* schválení výkupu tzv. Dvořáčkova mlýna v Červené zahradě za 14 milionů korun (Zdá se, že [peníze máme](/clanky/2015/09/penize-mame.html).)

Radnice rovněž představila veřejnosti podrobnosti o záměru [vybudovat v lokalitě Doubrav bikepark](/clanky/2015/09/bikepark.html). Záměr nevyvolal tak nesouhlasnou reakci jako kdysi dinopark, [kritické hlasy se však ozývají](/clanky/2015/09/anketa-k-bikeparku.html).

Zveřejněny byly rovněž první plány na využití stavební jámy, která zůstala na Slovákově ulici po nevydařené stavbě sportovní haly. K celému záměru [proběhne veřejné projednání](http://www.boskovice.cz/verejne-projednani-zameru-stavebni-jama-bilkova/d-26723/p1=1019). Město nabízí tři varianty: park, tenisové a volejbalové kurty, nebo centrum polytechnické výchovy – tedy dílny pro pracovní výchovu.

Proběhlo veřejné projednání připravovaného Strategického plánu města na období 2016–2026. Pro Boskovice je tento dokument novinkou, se [strategickým plánováním se postupně seznamujeme](/clanky/2015/09/rozhovor-tajemnik.html).

Krajské zastupitelstvo udělilo Cenu Jihomoravského kraje kardinálu Špidlíkovi. Jeho rodné Boskovice na [výraznější a trvalejší připomenutí stále čekají](/clanky/2015/09/pocta-spidlikovi.html).

Boskovice navštívila dcera posledního rabína Isidora Reicha, paní [Eva Morris](/clanky/2015/09/navsteva-evy-morris.html).

Proběhlo další kolo jednání ohledně [zprůjezdnění Štefánikovy ulice](/clanky/2015/09/zprujezdneni-stefanikovy.html).

[Novou umělou trávu](http://zrcadlo.net/clanky/Nova-umela-trava-na-stadionu-v-Boskovicich-stala-miliony-korun-2087/) dostalo boskovické fotbalové hřiště. Výměna přišla na 7 milionů, ministerstvo přispělo částkou 3,7 milionu korun. Součástí rekonstrukce bylo i vylepšení osvětlení za 850 tisíc korun.

Městská rada řešila vytvoření diskusního fóra na městském webu, nakonec zvítězila varianta [Ptejte se nás, na co chcete, na co chceme, odpovíme](/clanky/2015/09/otazky-a-odpovedi.html). Sekce [Otázky na vedení města](http://www.boskovice.cz/otazky-a-odpovedi-na-vedeni-mesta/d-26739) už funguje a otázky lze tudíž pokládat. Po kritice se vedení města rozhodlo zřídit i diskusní fórum, přispěvatelé se do něj ovšem budou muset registrovat a bude ověřena jejich totožnost. Fórum by mělo fungovat od listopadu.

Pouštěním odposlechů pokračoval mimo jiné soud řešící [kauzu uplácení na boskovické radnici](http://zrcadlo.net/clanky/O-udajnem-uplaceni-na-urade-v-Boskovicich-se-rozhodne-na-podzim-2108/). Verdikt by měl padnout v listopadu.

Společnost AKAM Bosko, která má v Boskovicích v Chrudichromské ulici na městských pozemcích solární panely, je musí nejpozději do poloviny října vyklidit. Takový je termín určený městem poté, co společnost nevyklidila pozemky ve výpovědní lhůtě. Ta skončila 26. srpna.

Po celý rok je už díky dohodě města s Povodím Moravy možné [projít se po hrázi boskovické přehrady](http://blanensky.denik.cz/zpravy_region/na-hraz-boskovicke-prehrady-mohou-lide-nove-chodit-po-cely-rok-20150904.html).

Zastávka autobusu u Kauflandu se dočká využití, po zavedení nového jízdního řádu sem budou zajíždět vybrané spoje linky č. 250.

Na Suchém se konaly mimořádné volby. Dosavadní starosta Pavel Žilka neuspěl. Z kandidátky SNK Suchý získali mandáty dosavadní místostarosta Vladimír Ševčík, dále Ivoš Pluháček a Aleš Zemánek. Za kandidátku SNK usedne v zastupitelstvu Pavel Vybíhal, Miloslav Dosedla a Stanislav Sekanina. Sedmé křeslo obsadí Jakub Hlubinka z kandidátky Pro Suchý. [Povolební vyjednávání](http://blanensky.denik.cz/zpravy_region/jednani-v-suchem-zatim-ticho-podle-mistnich-dopadly-volby-neresitelnym-patem-20151001.html) budou, zdá se, složitá.

Po 21 letech [končí ve funkci starosty Velkých Opatovic Stanislav Bělehrádek](http://blanensky.denik.cz/zpravy_region/opatovicky-starosta-belehradek-po-21-letech-konci-nesouhlasil-s-investicemi-20150918.html). O jeho nástupci či nástupkyni se bude rozhodovat v říjnu.

V Letovicích se stále potýkají s opravou České ulice. Rekonstrukce se [nakonec protáhne až do listopadu](http://zrcadlo.net/clanky/Rekonstrukce-Ceske-ulice-v-Letovicich-se-protahne-az-do-listopadu-2135/).

Letovičtí rybáři neuspěli se svou stížností, ministerstvo posvětilo [nový návštěvní řád přehrady Křetínky](http://zrcadlo.net/clanky/Stiznost-neuspela-navstevni-rad-Kretinky-posvetilo-i-ministerstvo-2171/).

V Kunštátě [dokončili revitalizaci rybníka](http://zrcadlo.net/clanky/Revitalizace-kunstatskeho-rybniku-skoncila-bahnak-prokoukl-2095/) u základní školy.

Rozvojové dokumenty chystají také v Borotíně a ve Svitávce. 

Debata o uprchlících probíhá jako v celé Evropě také na Boskovicku. [Pomáhat vyrazil do uprchlického tábora](/clanky/2015/09/reportaz-opatovac.html) také náš spolupracovník Tomáš Znamenáček nebo parta letovických dobrovolníků ze sdružení ELIM. Ti o své misi natočili dokumentární film [Uprchlík je člověk](https://www.youtube.com/watch?v=gsbs0jEOtyA). Beseda zaměřená na otázku přílivu emigrantů do Evropy z pohledu EU a České republiky se koná v pátek 16. října v 16.30 v zámeckém skleníku v Boskovicích. Hosty budou předseda právního výboru Evropského parlamentu Pavel Svoboda a senátor a bývalý rektor Univerzity Karlovy Václav Hampl. Pořádají KDU–ČSL Boskovice a firma LD seating s.r.o.