---
title: Nevolíme osobnosti, ale strany
cover-photo: http://i.ohlasy.info/DSJnkKhl.jpg
category: názory a komentáře
author: Marek Osouch
tags: politika volby
---

*Máme za sebou téměř rok od komunálních voleb. Kdo si ale ještě dnes pamatuje, jak v nich má volit? Kroužkuje se, nebo křížkuje? A kolika kandidátům můžu dát hlas? Volební systém v komunálních volbách je nejsložitější, který u nás máme. Většina lidí si pravidla upřesní vždy krátce před volbami a po nich je opět úspěšně zapomene.*

V komunálních volbách se volí třemi způsoby. Buď může volič zaškrtnout celou stranu a dát hlas všem kandidátům, nebo vybrat maximálně tolik kandidátů, kolik se volí zastupitelů, a to i napříč stranami, anebo může oba způsoby zkombinovat, kdy dá hlas určitým lidem a zbytek jedné straně.

Zakřížkováním a vhozením hlasovacího lístku pro člověka celý volební proces končí. To důležitější se však děje potom. Jednotlivé hlasy se přepočítávají na mandáty. A ne tak, jak si většina lidí myslí.

Svým křížkem totiž dává volič v prvé řadě hlas straně, nikoli kandidátovi. Voliči může být sympatický pouze daný člověk, hlas ale dostane celá strana. U kandidáta se toto preferenční hlasování projeví, jedině pokud bude mít o deset procent hlasů víc, než má v průměru každý jednotlivě. Tím se posune na první místo. Pokud ale těch deset procent hlasů navíc nedostane, volič nevědomky pomůže ke zvolení třeba jemu nesympatickým lidem na prvních místech kandidátní listiny. Takto ve skutečnosti vypadá volba osobností v komunálních volbách.

Nabízí se tedy možnost změny volebního systému v takový, u kterého se skutečně počítají jen hlasy pro jednotlivé kandidáty. Žádné hlasy stranám, ale jen kandidátům. Tento systém se jmenuje neomezené hlasování a je kupříkladu využíván v sousedním Slovensku.

Pro názornost jsem přepočítal mandáty na základě počtu získaných hlasů v komunálních volbách 2010 a 2014 v Boskovicích a došel k [následujícím výsledkům](https://docs.google.com/spreadsheets/d/1_z_jPDt5EvxeWb0XOvP6qLcf7NBIPsCsMaJ13rrhiAk/edit?usp=sharing):

<img src="http://i.ohlasy.info/qJ3nteF.png" alt="graf ukazující rozdělení mandátů v různých volebních systémech" class="img-responsive img-popup">

Oběma volbám, jak je vidět, by dominovala ČSSD. V obou případech by vytvořila jednobarevnou radu a měla by zajištěnou pohodlnou podporu v zastupitelstvu. Je vidět, že tento systém by nezaručil v boskovickém zastupitelstvu poměrnost. Otázkou ovšem je, zda by se nechovali jinak samotní voliči.

Nemyslím si, že na takové jednoznačné postavení jedné strany jsou lidé v Česku připraveni. Spíše se domnívám, že by bylo lepší variantou snížit u současného listinného poměrného systému nutné procento hlasů k posunutí na první místo z nynějších deseti procent nad průměr například na procent pět. Zajistila by se tím výrazněji volba jednotlivých osobností, zároveň by se však zachovala i poměrnost.

U posledních komunálních voleb by se takové změny promítly v Boskovicích hlavně u náhradníků. Ze zastupitelstva by vypadl pouze sociální demokrat Martin Charvát, který kandidoval na čtvrtém místě, a nahradil by ho Zdeněk Jindra z patnáctého místa. Jindra získal 1058 hlasů – o pětadvacet více než Charvát, ale v současném zastupitelstvu neusedl. Charvát by byl dokonce až druhým náhradníkem za Pavlem Grenarem. Ještě větší perličkou pro některé může být fakt, že Jindrovi nestačilo k zastupitelskému křeslu 1058 hlasů, ale 481 hlasů pro Josefa Opatřila kandidujícího za KSČM už bylo dost.