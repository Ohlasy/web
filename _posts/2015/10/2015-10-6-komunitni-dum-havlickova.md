---
title: Z budovy školy na Havlíčkově má vzniknout komunitní dům pro seniory
cover-photo: https://i.ohlasy.info/qUlhUygl.jpg
author: Tomáš Trumpeš
category: zpravodajství
tags:
    - sociální služby
---

*Komunitní dům určený především seniorům by měl podle nového záměru Jihomoravského kraje vzniknout v budově bývalé oděvní školy na Havlíčkově ulici v Boskovicích. Objekt je už delší dobu bez využití a náměstek hejtmana Roman Celý (KDU-ČSL) proto představil vedení města studii, na základě které by budova měla být přestavěna. Nový komunitní dům by zahrnoval deset malometrážních bytů s bezbariérovým přístupem a výtahem.*

{% photo src="https://i.ohlasy.info/qUlhUyg.jpg" author="Tomáš Trumpeš" %}

„Kraj nehodlá zřizovat žádné další sociální zařízení, pouze sleduje budoucí smysluplné využití svého majetku. A právě komunitní centrum s kombinací různých cílových skupin tuto podstatu vystihuje. Odhadujeme, že náklady na realizaci tohoto projektu budou přes 45 milionů korun,“ popsal záměr náměstek hejtmana Roman Celý.

{% photo src="https://i.ohlasy.info/1GnCYZH.png" author="Mapy.cz" %}

Součástí budovy je také dvorní pavilon, který by měl po odstranění propojovacího traktu sloužit mladým rodinám. Vzniklo by zde dalších 6 startovacích bytů ve dvou velikostech: 50 a 70 metrů čtverečních. V případě velkého zájmu by bylo možné jak na starší budově, tak ve dvorní části vybudovat nástavbu a kapacitu zvýšit o dalších 9 bytů. Celé zařízení by provozoval pravděpodobně přímo kraj, obyvatelé domu by zde tedy bydleli v nájmu.

{% photo src="https://i.ohlasy.info/VbhM7lT.jpg" author="Jihomoravský kraj" %}

„Výuku jsme přesunuli do jiné budovy a v souladu s územním plánem bychom tento záměr určitě uvítali. Navíc město Boskovice tento způsob bydlení velmi potřebuje, a to bez rozdílu věku, poptávka je jak ze strany mladých, tak i těch starších, kteří chtějí opravdu spíše malé byty,“ uvedla místostarostka Boskovic a krajská zastupitelka Jaromíra Vítková.

{% photo src="https://i.ohlasy.info/fefEbqX.jpg" author="Jihomoravský kraj" %}

Na přilehlém pozemku by vzniklo parkovací stání pro 15 aut. V případě rozšíření kapacity by se podle místostarostky musel navýšit i počet parkovacích míst, a to v nejbližším možném okolí.

Nový záměr přestavby budovy školy je momentálně ve fázi studie. V následujících týdnech by ji měla projednat krajská rada. „Náměstek Roman Celý chce záměr začít realizovat co nejdříve, takže pokud to rada schválí, mohlo by se příští rok začít stavět,“ doplnila informace boskovická místostarostka.
