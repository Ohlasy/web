---
title: Do sportu jdou v Boskovicích miliony, na činnost klubů i na investice
cover-photo: http://i.ohlasy.info/wjBrvk2l.jpg
category: zpravodajství
author: Marek Osouch
---

*Téměř devatenáct set registrovaných sportovců evidují sportovní kluby a spolky v Boskovicích. Každý rok dostávají od města příspěvek na svou činnost a na úhradu nájemného. Kromě toho každoročně odchází z městského rozpočtu miliony na investice a opravy stávajících sportovišť. Značná část peněz určených pro kluby se ovšem městu vrací formou nájemného.*

<img src="http://i.ohlasy.info/wjBrvk2.jpg" alt="zimní stadion" class="img-responsive img-popup" data-author="Tomáš Trumpeš">

Sedm milionů stál nový umělý povrch na fotbalovém stadionu. Z městského rozpočtu šly na tuto investici více než tři miliony korun. Další miliony v minulosti spolykala oprava koupaliště nebo úpravy zimního stadionu. Jen loni tam město investovalo pět milionů a další investice ho ještě čekají, například výstavba sněžných jam neboli úložišť odřezaného ledu z kluziště. V současné době vysypává rolba led do Bělé. To se ale nelíbí Povodí Moravy. Vedení města odhaduje, že výstavba sněžných jam bude stát dva miliony, a počítá s touto částkou v rozpočtu na příští rok.

Přes pět milionů si také vyžádala investice spojená s výstavbou sportovní haly na Slovákově. A další miliony do tamní lokality přitečou. Za zhruba 280 tisíc slíbila letovická firma K.T.S. Montáže upravit stavební jámu na Slovákově a opravit odkryté zdi školy. V městském rozpočtu je na úpravu vyčleněno ještě o sto tisíc víc.

„K úplnému zamezení zatékání bude nezbytné realizovat kompletní drenážní systém dna jámy a hydroizolaci spodní stavby objektu,“ stojí v zápisu z rady z osmého září. Stojící vodu u odhalené zdi atomového krytu může každý v jámě pozorovat od začátku stavby. Vydržela tam i přes parné a jedny z nejsušších letních měsíců v historii. S plísněmi na zdech už několik měsíců bojuje provozovatel vzpírány v budově základní školy, Čestmír Sekanina. „Pracovníci z IMOSu mi řekli, že kdyby stavba nestála, tak se toto nestane,“ prohlásil v dubnu  Sekanina. Další miliony jáma spolkne s jejím novým využitím. Jasnou prioritu má u vedení města varianta vybudování [centra polytechnické výchovy a vzdělávání](/clanky/2015/10/budoucnost-slovakovy.html). Na jeho výstavbu v celkové hodnotě 35 milionů může totiž město získat dotace až do výše 85 procent nákladů. Městskou kasu by tak tato investice stála jen zhruba 5,25 milionu, což je méně než další dvě varianty, kterými byly hřiště a park.

Vedení města také každý rok počítá v rozpočtu s příspěvky pro boskovické sportovní kluby. Největší příspěvek dostávají fotbalisti. V letošním roce jim přijde z rozpočtu 1,4 milionu korun. Na provoz a činnost jde ale jen 200 tisíc, většina peněz směřuje na úhradu nájemného na sportovištích. Přitom obě fotbalová hřiště jsou v majetku města. Peníze se tak přelévají od města k fotbalistům a od nich zpátky k městu, což potvrzuje i místostarosta Boskovic Petr Malach (ČSSD). Musí to však podle něj být, aby vše bylo právně ošetřené. „Město musí hospodařit transparentně,“ uvedl místostarosta. FC Boskovice má 216 členů, z nichž většinu tvoří děti a mládež. Dospělých není ani padesát.

Milionový příspěvek dostávají hokejisti, kteří mají 120 členů. Zhruba 400 tisíc směřuje plavcům, které v Boskovicích tvoří pouze děti a mládež. Dospělí z Boskovic na plavecké závody nikam nejezdí. Další peníze směřují tenistům, cyklistům nebo vzpěračům. Celkem letos město vyčlenilo jedenácti sportovním klubům 3,8 milionu korun. Dalším třem nedalo ani korunu. Jsou to šachisti, jezdci na koních a lidé, kteří se věnují bojovému umění Aikido. Poslední zmínění přitom mají stovku členů. 

Od nového roku budou také dostávat příspěvky na svou činnost dospělí sportovci, což jsou fotbalisté, hokejisti a vzpěrači. Na záříjovém zasedání s novou koncepcí financování sportu v Boskovicích souhlasili všichni přítomní zastupitelé. Podle boskovického místostarosty zatím není jasné, o kolik víc zatíží příspěvky sportovcům městský rozpočet na příští rok. „Záleží na tom, kolik přijde od sportovců žádostí o příspěvek,“ doplnil místostarosta.

Velkým počtem sportovců argumentovali před zrušením výstavby haly boskovické opoziční strany v čele se sdružením Sportovci Boskovice. Jejich předseda Radek Mazáč prohlásil, že jsou v Boskovicích nejen registrovaní sportovci, ale také ti, kteří v žádných registračních tabulkách zapsaní nejsou. Podle Mazáče to může být až dvojnásobek. „Když se podívám na údaje, které jsme si nechali vytáhnout, tak je v Boskovicích registrováno přes patnáct set sportovců. Když k tomu připočtu další lidi, kteří chodí sportovat a nejsou registrovaní, dovolím si tvrdit, že se dostáváme na dvojnásobné číslo. Myslím, že řešíme téma, které je aktuální pro tři tisíce obyvatel tohoto města,“ prohlásil na začátku června Radek Mazáč. Stejně argumentoval i na jednání zastupitelstva koncem června, kde nakonec zastupitelé rozhodli o ukončení výstavby sportovní haly na Slovákově.

Kolik sportovců z necelých 1900 ovšem skutečně potřebuje sportovní halu? Hokejisti mezi ně nejspíš patřit nebudou. Tělocvičnu na boskovické základní škole využívají v zimě malí fotbalisti. Těch je 170. Dalšími sportovci jsou basketbalisti a volejbalisti. Volejbalisti mají registrovaných 80 členů. Basketbalistů je jen 27. Halu by mohli využívat i sportovci z řad Orla, který má přes 270 členů. Všichni ale nehrají florbal nebo nedělají sporty, na které potřebují velkou halu. I kdybychom započítali všechny, dostali bychom se na číslo 547, což představuje necelou třetinu všech boskovických sportovců. O třech tisících, jak tvrdil zastupitel Mazáč, nemůže být řeč. Na druhou stranu třetina sportovců také není malé číslo, zvlášť ve srovnání s fotbalisty, kteří mají k dispozici dvě plnohodnotná hřiště.