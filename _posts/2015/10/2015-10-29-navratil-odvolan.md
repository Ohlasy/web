---
title: Městská rada odvolala jednatele nemocnice Navrátila
author: Tomáš Trumpeš
cover-photo: https://i.ohlasy.info/tWmAU3Fl.jpg
category: zpravodajství
tags: nemocnice politika
---

*Jednatele boskovické nemocnice Dana Navrátila odvolala na svém úterním zasedání městská rada, která je zároveň valnou hromadou nemocnice. Podle starostky Hany Nedomové rada využila svého práva a podle obchodního zákoníku ředitele odvolala bez udání důvodu. Starostka pouze uvedla, že jednatel Navrátil ztratil u vedení města důvěru. „Víc vám k tomu neřeknu,“ sdělila na pravidelné tiskové konferenci.*

<img src="https://i.ohlasy.info/tWmAU3F.jpg" alt="Dan Navrátil" class="img-responsive img-popup" data-author="Tomáš Trumpeš">

Řízením nemocnice je pověřena právě starostka Hana Nedomová, která ji má převzít již tento pátek ráno. Výběrové řízení na nového jednatele bude vypsáno v nejbližší době.

„Oznámila mi to telefonicky paní starostka, zatím nemám nic na papíře. Obšírný komentář ode mě dostanete, ale až to budu mít oficiálně. Důvod odvolání mi sdělen nebyl,“ uvedl stručně odvolaný jednatel, se kterým přinesly Ohlasy předminulý týden [obsáhlý rozhovor](/clanky/2015/10/rozhovor-navratil.html). Dan Navrátil podle svého vyjádření podobný krok nečekal. „Byl to blesk z čistého nebe,“ komentoval telefonát se starostkou, která mu volala hned ráno po jednání rady, tedy ve státní svátek.

Dan Navrátil nastoupil do boskovické nemocnice v dubnu 2013, když se nemocnice potýkala s krizí. Podařilo se mu ji takzvaně dostat z červených čísel a nemocnice se opět dostala do zisku. V rozhovoru pro Ohlasy prohlásil, že nemocnice je stabilizovaná, dokončují se větší investiční akce a nyní by se měla soustředit na zvyšování kvality.
