---
title: "Život pod stromy: Jeřáby, jeřabiny – převádí sny do skutečnosti"
cover-photo: https://i.ohlasy.info/i/m8e12mw.jpg
category: seriály
serial: stromy
author: Martina Lukešová
---

*Jako je v každém z nás muž i žena, jako je potřeba od všeho ten správný díl, jako je Jin a Jang, tak rostou stromy v harmonii. Tuto úžasnou rovnováhu vidím právě v jeřábu – jeřabině. Stromu muže i ženy, který vzešel v okamžiku, kdy se otevřely jejich srdce čisté lásce. Energie proudí bezpodmínečně a vše je krásné a dokonalé. Jeřabina nehraje si na královnu, touží po životě, touží po potomstvu. Své bytí ctí a zdokonaluje, je nezávislé, opravdové jako nádech a výdech.*

{% photo src="https://i.ohlasy.info/i/wtqqnaa.jpg" author="Martina Lukešová" %}

*Když léto končí, kolem cest se červenají,  
jeřabiny – poslové pradávných bytostí.  
Inspirují, čistí, zbavují sebeklamu.  
Tomu, kdo poslouchá,  
šeptají runy osudu.  
Je čas myslet na zimu,  
je čas jeřábu – stromu života.*

Oranžové až červené jeřabiny už od srpna připomínají příchod podzimu. Prozařují slábnoucí zeleň kolem cest, která je v kontrastu se sklizenými poli. Slunce je už více nakloněné a jeřabinám propůjčuje měkké teplé odstíny. Tam, kde rostou, mají ptáci plná bříška. Hlavně kosi a drozdi je polykají úplně celé. S oblibou je pozoruji, jak se s nimi ládují, div nespadnou ze stromu. Proto se jeřabině v keltském stromokruhu říká „miláček ptáků“. Aby mohla jeho semínka vzklíčit, musí projít ptačím trávicím traktem. Jak je ta příroda dokonalá, vše má svůj smysl. Díky ptákům jsou nestravitelná semena roznášena do širokého okolí.

{% photo src="https://i.ohlasy.info/i/x0imtaz.jpg" author="Martina Lukešová" %}

### Kde jeřáby najdeme

Roste jako jediný listnáč až do vysokých nadmořských výšek spolu se smrkem. Netvoří zde mohutné a vysoké stromy, spíše mnohokmenné větší keře. Je to jeho způsob, jak přežít polámání od větru, těžkého sněhu či námrazy. Proto jsou sázeny i kolem komunikací, kde jsou také často poškozovány větrem i dopravou. Jeřáby to ustojí, ale trpí jejich vzhled. Přesto jsou každoročně obsypané plody. Jeřáby najdete i na úplně nehostinných místech, jako jsou staré zídky, skalní římsy, škarpy, náspy, obruby chodníků nebo okapy. Jejich schopnost žit v těchto extrémních podmínkách je obdivuhodná. Delší dobu pozoruji jeden jeřáb, který roste v rozpadajících se hradbách boskovického hradu. 

{% photo src="https://i.ohlasy.info/i/2jfym5j.jpg" author="Martina Lukešová" %}

Mým nejoblíbenějším jeřábem je však ten, co nám roste vedle domu. Paprsky vycházejícího slunce prochází jeho korunou a dopadají přímo na náš stůl v jídelně. Je to nádhera. V zimě je světla potřeba a jemné větve jeřábu nám ho neubírají. Jaro probudí bohaté bělavé květy, které obletují včely. V létě vrhá příjemný stín, a ještě než přijde podzim, těší nejen naše oči, ale i celé tělo. To když z jeřabin vyrábíme šťávy a zavařujeme je. Se zkracujícím se dnem jeho jakoby rozsvícené miniaturní lampionky těší také naše duše. Třepetají se a mizí v ptačích zobanech. Až zmizí docela, přijde zima. 

### Tradování a léčení

Jeřáby byly vždy považovány za ochránce domů, plodnosti a života vůbec. Pokud vám nějaký u domu vyrostl třeba i nechtěně, važte si ho. Je to jeden z nejuctívanějších stromů v celé severozápadní Evropě. Jeho váženost dokonce předstihovala dub a buk. Svědčí o tom například to, že se ve Skotsku doposud smí dřevo, kůra, plody či listy jeřábu používat jen k posvěceným účelům a za zvláštních podmínek. Řezání, nošení a umisťování větviček jeřábu nad dveře je součástí posvátného rituálu na ochranu před neštěstím. 

V prastarých mýtech je jeřáb opakovaně spojován s pramenem života. Původně to byly právě pruty (žíly) z jeřábu, kterými se na jaře šlehali nejen lidé a zvířata, ale také ovocné stromy. Byli tak požehnáni životní silou, zdravím, plodností a štěstím. Nám jsou tyto „pohanské“ zvyky známé spíše ve spojení s pruty z vrb a lísky, ale je možné, že to mohl být i jeřáb, jak už vyplývá z jeho nejstaršího německého výrazu _Quickbaum_, „živý, osvěžující strom“. Tento název vychází ze slovesa v překladu: posílit, potěšit, nebo také rozdělovat požehnání života. 

V Irsku je jeřáb spojován s Brigidou – múzou umění, předení a tkaní. Asi proto, že je jeřábové dřevo tradičním materiálem pro výrobu kolovratů a vřeten. Možná se dostáváme do hlubokého mytického významu pohádky o třech přadlenách. V jedné irské legendě se praví o hlubokém lese. Když tímto lesem kdysi procházeli elfové, tak zde jeden z jejich úžasných muzikantů ztratil bobuli ze země věčně žijících bytostí. Když elfové pak uviděli překrásný strom, který z bobule vyrostl, „strom vědění“ obletovaný ptáky a včelami, nechali ho střežit, neboť síla jeho plodů opájela a omlazovala. V jeho koruně se ukryli prchající milenci, které zachránil mocný duch. Odnesl je přímo do jiného světa. Jeřáb je proto označován jako „brána do jiného světa“. 

{% photo src="https://i.ohlasy.info/i/3qsktsp.jpg" author="Martina Lukešová" %}

Jeřáb ptačí (_Sorbus aucuparia_) patří mezi ovocné dřeviny. Spolu s jabloněmi, hrušní, kdoulí a mišpulí tvoří skupinu tzv. jádrovin. Dovedu si představit, že byly kdysi jeřabiny stejně oblíbené jako planá jablíčka. Obsahují mnoho vitamínů, např. vitamínu C mají víc než pomeranče a citróny. Neměli bychom jich však sníst více než deset kuliček naráz. Obsahují totiž mírně jedovatou kyselinu. Vařením se tato kyselina odstraní, ale také část vitamínů. Samotné jeřabiny jsou kyselé až trpké. Zato šťáva, zavařenina či jeřabinové víno, to je něco excelentního. Zavařené jeřabiny s hruškou skvěle podtrhují chuť svíčkové. Zavařené nebo usušené na čaj jsou skvělé tzv. černé jeřabiny, což je arónie černá, zvaná temnoplodec. Arónie roste jako keř, ale může se roubovat na kmen jeřábu ptačího. Vznikají tak zvláštní stromy, kde často silnější podnož vítězí, a na jednom stromě rostou oba druhy. Jeden takový rostl v zahradě střední školy na Hybešově, ale občas je vídám i v opuštěných zahradách kolem Boskovic. Připomínají mi znovu se probouzející zakleté princezny. Shazují svůj černý šat a oblékají se do svěží červené a oranžové. 

### Jeřáby v Boskovicích

V posledních letech začíná být pěstování jeřábů opět atraktivní. Nejen do užitkových zahrad je vysazován vyšlechtěný kultivar jeřábu ptačího ‚Moravia‘, který má přeci jen sladší plody. Jeden takový jsme s dětmi vysadili do areálu rekonstruovaného koupaliště v Červené zahradě. Dnes je to již vzrostlý strom. 

Jeřáby jsou pro svou odolnost a nenáročnost také typickou doprovodnou dřevinou cest. Častou jsou ozdobou městské zeleně a parků. S větším počtem jeřábů ptačích se potkáte kolem cest u Olešnice, u Benešova a ještě před třemi lety byly typické pro kunštátské náměstí. V Boskovicích lemuje jeřábové stromořadí parkoviště u obchodního domu Coop, několik jich roste v areálu průmyslové zóny u firmy Láník a dále jsou to jen jednotlivé stromy. Na Vyhlídce rostlo stromořadí jeřábů, které byly nahrazeny javorem babykou, ale za domem naproti místní samoobsluze jeden krásný zůstal. Další najdete na konci ulice Ludvíka Vojtěcha a při výjezdu z Boskovic na Jevíčko. Velice mě potěšila majitelka kavárny Kakabu, která navzdory návrhům na totální rekonstrukci zahrádky na ulici Antonína Trapla nechala růst zdejší jeřáb a starý pokroucený šeřík. Není nic krásnějšího než se nechat zahřívat posledními paprsky babího léta, posrkávat dobrou kávu nebo čaj a využít krásné inspirace pod korunou jeřábu. Možná opravdu chrání, možná je skutečně bránou do jiného světa, kdo ví. Nevím, jestli ho někdo naproti synagoze vysadil, nebo zda to byla ptačí práce, ale je to rozhodně nejkrásnější strom v širokém okolí.

{% photo src="https://i.ohlasy.info/i/hkiohlk.jpg" author="Martina Lukešová" %}

Jeřábů je více druhů. Zvláštní skupinou jsou jeřáby muky (_Sorbus aria_). Jejich hlavním znakem jsou jednoduché listy. V Boskovicích se s nimi můžete setkat na ulici Kapitána Jaroše, mezi ČSOB a křižovatkou s ulicí 17. Listopadu. Několik mladých stromů roste na Wolkerově.

Mezi jeřáby s nedělenými listy patří ještě jeřáb břek (_Sorbus torminalis_), který jako jediný na Boskovicku (alespoň co vím) roste v lysické oboře. Je to pravděpodobně nejmohutnější břek v kraji. Má obvod kmene úctyhodných 3,4 m a jeho krása vynikne v podzimním žlutém zbarvení. Břek je teplomilná nenápadná dřevina, která se přirozeně, ale už jen velice málo objevuje v našich listnatých hájích a šípákových doubravách. Ze středozemí a z jihovýchodní Evropy pochází příbuzný jeřábu ptačího, jeřáb oskeruše (_Sorbus domestica_), jehož plody připomínají malé hruštičky. Stejně jako sladkoplodé jeřabiny, arónie nebo také rakytník či muchovník začíná být oskeruše opět atraktivní nejen pro majitele tzv. eko-zahrad. Pro sběr těchto drobných plodů musíme vynaložit větší úsilí. Vynahradí nám to však svou zajímavou chutí, bohatostí vitamínů a nenáročností pěstování. 

### Jeřáby v Jihomoravském kraji

Ačkoli jsou jeřáby považovány za běžné, domácí a oblíbené dřeviny naší krajiny, nevím o žádném jeřábu ptačím, který by v našem kraji získal status památného stromu. Mezi památné se dostala například oskeruše na Hustopečsku a je zajímavá také tím, že je součástí soukromých tzv. záhumenků, sadů meruněk. Oskeruše se již velice vzácně vyskytuje v nejteplejších oblastech jižní Moravy. Nejvíce jich roste na Strážnicku pod Bílými Karpaty, kde je unikátní „Oskerušová naučná stezka“. Pravděpodobně největším stromem z rodu sorbus na Jižní Moravě je památná Adamcova oskeruše, která je dominantou celého severovýchodního svahu Žerotína. Její věk je odhadován na 400 let, obvod kmene 4,6 m a stále hojně plodí. Mezi známé jeřáby zdejšího kraje patří jeřáb břek na Šlapanicku, který je součástí areálu každoročních vzpomínkových akcí na bitvu u Slavkova. S břeky se můžete setkat například v okolí Brna nebo v Milovickém lese.

{% photo src="https://i.ohlasy.info/i/m8e12mw.jpg" author="Martina Lukešová" %}

### Jeřáb v keltském znamení stromokruhu

Pokud jste se narodili ve dnech jeřabiny (1. až 10. dubna a 4. až 13. října), cosi vás nutí zkrášlovat a zlepšovat svět. V popředí přitom stojí vztah člověka k člověku, a čím jste starší, tím více se stavíte do služeb svého okolí. Obdivuhodné je, jak dokážete uniknout nebezpečí závislosti na lidech okolo. Místo toho, abyste se stále snažili dosáhnout uznání jako mnoho jiných, pracujete na zlepšení „zkrášlení“ sebe sama. Proto také málokdy pociťujete prázdnotu, i když nemáte úspěch nebo se vám nedostane uznání. Zůstává vám alespoň radost z vlastního pokroku. Kdyby se jen polovina lidstva držela vašeho hesla „Zlepši sebe sama, pak můžeš zlepšit svět“, byl by svět už úplně jiný.

Cítím velkou pokoru k jeřábu a cítím potřebu se od něj hodně učit, ale i „jeřáboví lidé“ mají své úskalí. Musí dávat pozor, aby se neocitli jako osamělá špička. Samota je rozesmutňuje. Obávají se, že by snad mohli žít povýšeně nad své okolí, v harmonii se sebou samým. Raději pak své světlo zahalí nebo na sebe vztáhnou zodpovědnost za nedostatky a uvelebí se v obvyklé lidské nedokonalosti. Může se jim stát, že ze strachu ze ztráty lásky nebo sympatií se nutí přepínat. Kdo tak citlivě uvažuje o harmonii, udělá dobře, když se denně vypořádá se svými partnery a okolím. Přizpůsobivost musí být na obou stranách, ne jen z té vaší. Konflikty koření život. Je na vás, aby si i vaši nejbližší byli vědomi toho, jak nesnesitelní občas jsou. Pak si budou o to více vážit vaší lásky.

### Jeřábová rada na závěr

„Co potřebuješ k tomuto životu, naučíš se pouze z radosti a chuti. To, co potřebuješ pro jiný svět, se rodí z trápení a bolesti.“
