---
title: Velkoopatovická borovice Julinka soutěží o titul Evropský strom roku
category: zpravodajství
author: Tomáš Trumpeš
cover-photo: https://i.ohlasy.info/5u78caUl.jpg
---

*Je jí 257 let, stojí v zámeckém parku ve Velkých Opatovicích a říká se jí Julinka. Odborně se nazývá borovice černá rakouská neboli Pinus nigra ssp. austriaca. Raritně větvená borovice svým vzhledem připomíná sedmihlavou saň, však podle pověsti se jedná přímo o zakletého draka, se kterým bojoval svatý Jiří, jemuž je zasvěcený místní kostel. Přízvisko Julinka získala proto, že pod ní na bílé lavičce ráda sedávala hraběnka Julie Herbersteinová, poslední majitelka opatovického panství.*

<img src="https://i.ohlasy.info/5u78caU.jpg" class="img-responsive" alt="borovice Julinka s dětmi">

Obvod stromu ve výšce 1,3 metru je 337 centimetrů, díky svému rozvětvení borovice přilákala k lezení mnoho generací dětí. A jako mateční strom byla vybrána pro sběr semen k dalšímu množení.

Tato unikátní velkoopatovická borovice letos získala ocenění Strom roku 2014 a nyní soutěží o titul Evropský strom roku 2015. Hlasování probíhá na webových stránkách soutěže [Tree of the Year](http://www.treeoftheyear.org/) a uzavře se 28. února. „Každý člověk může hlasovat pouze jednou prostřednictvím své e-mailové adresy,“ vysvětlují pořadatelé. Nyní je hlasování již tajné a na webových stránkách proto nenajdete průběžné počty hlasů. Výsledky budou zveřejněny 5. března, vítězný strom pak bude slavnostně oceněn 22. dubna v Bruselu.

„Borovice je pozoruhodná svým vzrůstem. Kmen se nízko nad zemí větví na pět samostatných kmenů, z nichž se středový, nejsilnější, větví ve výšce 8 metrů na další tři. Raritní rozvětvení (vícekmen od báze) je zřejmě následkem zlomení a ztráty růstového vrcholu u mladého stromu. Jde o statného jedince, který má vysokou okrasnou hodnotu, a proto si zasluhuje individuální ochranu. Jako mimořádný exemplář byla vybrána Botanickým ústavem Akademie věd za mateční strom pro sběr šišek a další množení borovice černé rakouské,“ zní odborný popis borovice.

V soutěži o český strom roku získala borovice 24 834 hlasů, což je druhý nejvyšší zisk ve třináctileté historii ankety, v níž lidé vybírají nejsympatičtější dřevinu v Česku. Soutěž pořádá Nadace Partnerství ve snaze vzbudit v lidech zájem o veřejnou zeleň. Tato brněnská ekologická nadace dlouhodobě podporuje výsadbu stromů, obnovu zaniklých alejí a údržbu historických sadů. Do hlasování se letos zapojilo bezmála 60 tisíc lidí. 

Hlasování bylo zpoplatněné a pořadatelé díky němu vybrali 185 tisíc korun. Tyto peníze rozdělí na údržbu všech 12 finalistů soutěže a také na odborné ošetření dřevin v jejich nejbližším okolí.

Velkoopatovickou borovici do soutěže přihlásil Dalibor Badal, společně se základní školou, města Velké Opatovice a Rodinným centrem Motýlek. Dalibor Badal do soutěže přihlásil už v roce 2012 lípu, která stojí asi 50 metrů od borovice v zámeckém parku. Ta získala titul Strom hrdina, protože z lípy staré asi pět století už zbylo jen torzo. Je starší než samotný zámek a po zásahu bleskem je rozdělená na dva žijící fragmenty z původního obřího kmene. Předtím patřila k největším lípám na našem území. Velký úspěch v soutěži podnítil zájem vyhlásit borovici, popřípadě i lípu, jako památné stromy České republiky.

Soutěž Evropský strom roku vznikla v roce 2011 v návaznosti na oblíbenou anketu Strom roku, kterou v České republice dlouhodobě pořádá Nadace Partnerství. Do finále evropské soutěže vždy postupují vítězové národních kol. „Smyslem Evropského stromu roku je poukázat na zajímavé staré stromy jako na důležité přírodní i kulturní bohatství, kterého bychom si měli vážit a chránit jej. V Evropském stromu roku na rozdíl od jiných soutěží není důležitá krása, velikost nebo věk, ale příběh a spojení s lidmi. Hledáme totiž stromy, které se staly nedílnou součástí širší komunity. Každoročně se do ankety zapojují desítky až stovky tisíc lidí a počet zúčastněných zemí se z původních 5 navýšil na 14. Hledáme další partnery v evropských zemích tak, aby se téma ochrany stromů jako nositelů genia loci stalo předmětem mezinárodní debaty,“ uvádějí pořadatelé soutěže.
