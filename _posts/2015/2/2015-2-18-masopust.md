---
title: Začíná doba půstu. Maškarní průvod prošel také Valchovem
cover-photo: http://i.imgur.com/1OUsFQTl.jpg
author: Marek Osouch
---

*Rej masek mohl každý spatřit uplynulou neděli ve Valchově. A nejen tam. Průvodem vyvrcholily masopustní oslavy a nyní začíná čtyřicet dnů dlouhá postní doba do Velikonoc. Člověk se má místo veselí soustředit na svůj duchovní růst a připravovat se na největší křesťanské svátky v roce – Velikonoce. V dnešní době to už sice moc neplatí, průvody na mnoha vesnicích jsou ale stále.*

<img src="http://i.imgur.com/1OUsFQT.jpg" class="img-responsive" alt="valchovské maškary">

„Kde máte masky?“ ozve se hlas na právě přicházející. Valchovská klubovna se hemží nejrůznějšími mumiemi, kominíky nebo piráty. Jsou vostatke, fašank, či – jak zní nejznámější název této tradice – masopust.

Jako jeden z posledních přichází harmonikář. Bez muziky by to ani nešlo. Za chvíli už všichni stojí venku a vyráží na obchůzku celé vesnice. Čeká je více než stovka domů, a tak není čas na žádné zdržování. Každý rok všechny obchází a pro mnohé to je náročný úkol. V nejedné domácnosti totiž dostanou maškarády na zahřátí slivovici. „Celé rok se na vás těšíme,“ vítají je s radostí.  „Měli všichni? Abych na někoho nezapomněl,“ ptá se domácí. Je jasné, že tady bez vypité slivovice nikdo neodejde. Když ne slivovici, tak lidé přispějí nějakými penězi do kasičky nebo pohostí účastníky průvodu koblihami. Jedním z posledních tučných jídel, které by podle tradice měli lidé jíst před čtyřicetidenním půstem.

Postní doba nezačíná vždy ve stejné datum. Váže se na období Velikonoc, které jsou také nestálým svátkem. Popeleční středa, která letos vychází na 18. února, je 46. dnem před Velikonocemi a prvním postním dnem. Šest postních neděl se nezapočítává, a tak vychází rovných čtyřicet dní.

Středa dostala svůj název popeleční podle takzvaného popelce, tedy popele, kterým se uděluje znamení kříže na čelo věřícího se slovy: „Pamatuj, že prach jsi a že v prach se obrátíš“ nebo „Obraťte se a věřte evangeliu“. Symbolicky se tak naznačuje stav člověka, který vyznává před Bohem svůj mnohdy špatný život, své nepravosti, svůj hřích a obrací se k Bohu s nadějí, že mu odpustí.

Veselí a průvod maškar před popeleční středou je proto poslední zábavou až do Velikonoc. Není nijak stanovené, jaká maska musí v průvodu být. Záleží i na vtipu maškarád, jaké taškařice budou provádět.
