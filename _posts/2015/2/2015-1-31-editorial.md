---
title: "Editorial: Startujeme"
author: Tomáš Trumpeš
---

Vážené čtenářky a vážení čtenáři, vítejte na stránkách internetových novin, které jsme nazvali Ohlasy, s podtitulem dění na Boskovicku.

Jak název napovídá, naším cílem nebude pouze informovat o událostech v Boskovicích a přilehlém regionu, ale chtěli bychom toto dění také hlouběji reflektovat, diskutovat o něm, zprostředkovávat postoje a názory konkrétních osobností, tedy nechávat zaznít jejich (o)hlasy.

Spolupráci nám přislíbilo několik novinářů, se kterými jsme se v posledních měsících či letech podíleli na chodu regionálních novin Boskovicko.

Začínáme takříkajíc od nuly, ale budeme se maximálně snažit, aby si Ohlasy našly co nejdříve svou vlastní, charakteristickou tvář a prokazovaly vám čtenářům dobrou službu. Totiž aby všem, kterým není lhostejné dění v místě, kde žijeme, pomáhaly dobře se v tomto dění orientovat, utvářet si ucelený pohled a poučené názory. Věříme, že tak můžeme přispět k vyšší kvalitě života a k pozitivnímu rozvoji tohoto kousku světa, který tvoří náš společný domov.

Důležitou odezvou naší práce bude samozřejmě především váš zájem o ni. A to nikoliv pouze ve smyslu kvantitativním, což lze změřit čteností jednotlivých článků, ale také prostřednictvím vašich konkrétních ohlasů. Těšíme se proto nejen na sdílení zájmu o dění kolem nás prostřednictvím našich textů a fotografií, ale také na setkávání, ať už při osobních příležitostech, v diskusích, při korespondenci či na sociálních sítích.

Se svými podněty a náměty se na nás neváhejte obracet, třeba prostřednictvím e-mailové adresy <ohlasy@ohlasy.info>.
Již nyní se na nás obrátilo několik lidí s dotazem, zda bude existovat i tištěná podoba Ohlasů. Upřímně odpovídám, že prozatím to není v našich možnostech, ale do budoucna to nevylučujeme, protože jsme přesvědčeni, že by si Boskovicko pěkný tištěný časopis zasloužilo.

Tedy uvidíme, zatím nám držte palce. A hlavně nás čtěte – to je pro nás v tuto chvíli nejdůležitější. Těšíme se na váš zájem a vaše ohlasy.