---
title: Počet zapsaných prvňáčků loňský rok nepřekonal, do školní lavice v září usedne i několik pětiletých
author: Andrea Šrámková
---

*Kde je pravá, kde levá strana, jsou správně slyšet všechny hlásky v básničce? Má nakreslená postava i krk, uši, pět prstů? Nejen to bedlivě sledovali učitelé při zápisech dětí do první třídy. Ty se právě chýlí ke svému závěru. Přestože podle zákona mají školy na zápis čas do 15. února, většina letošních předškoláků na Boskovicku už má svůj velký den za sebou. I letos k zápisu zamířily silné populační ročníky, rekordní počty dětí z loňského roku se však neopakovaly.*

Na všech třech pracovištích boskovické základní školy zápis proběhl v úterý 3. února. „Dostavilo se 181 dětí,“ prozradil její ředitel Vladimír Ochmanský s tím, že v minulém roce jich přišlo 199. „O odklad předběžně požádalo – stejně jako loni – 36 rodičů, počítáme tedy, že nastoupí zhruba 145 prvňáčků, které bychom chtěli rozmístit do šesti tříd. Průměr na třídu by měl být 24 žáků,“ upřesnil. Ve dvou případech se jedná o děti, kterým školní povinnosti začnou dříve, než oslaví šesté narozeniny. Podobně jako u odkladů, i v těchto případech je nutné doporučení pedagogicko-psychologické poradny.

Nejvíce, celkem 84 předškoláků, se v Boskovicích zapsalo na pracoviště Slovákova; na náměstí 9. května na takzvanou Zelenou zamířilo se svými rodiči 58 dětí a do školy na Sušilově ulici 39. „Při rozmístění dětí do tříd a na jednotlivé budovy se vždy snažíme vyjít co nejvíce vstříc požadavkům rodičů, i když ne všem přáním je možné vyhovět,“ pokračoval Ochmanský. 
K výslednému rozdělení prvňáčků jako každoročně dojde až v průběhu června, neboť do 31. května lze požádat o odklad povinné školní docházky a může tedy ještě docházet ke změnám. „Letos jsme u  zápisu měli dětí o něco méně, nicméně celkový počet zapsaných dětí je ve shodě s očekáváním. Podle materiálu, který v roce 2014 projednávala rada města, je v Boskovicích nejsilnějším letošní první ročník, kdy jsme otevřeli dokonce sedm tříd. Na jeho úroveň by se měl dostat opět ten příští a sedm tříd by se mohlo zopakovat. Pak už to bude opět klesat na šest, možná i jen na pět tříd v ročníku,“ poodkryl boskovický ředitel výhled do vývoje příštích let.

Jako standardní vnímají letošní průběh i počet zapsaných prvňáků také v Lysicích. Na středu osmadvacátého ledna se rodiče postupně zapisovali do časových archů vyvěšených ve školce, takže po příchodu do školy nemuseli dlouho čekat. „K zápisu přišlo letos 51 dětí, což je o deset méně než loni,“ uvedl lysický ředitel základní školy Zdeněk Burýšek. „Dítě pobude ve škole při zápise asi 15 až 20 minut a plní úkoly související s jeho rozvojem. Zápis proběhl tradičně. Odkladů bude asi sedm a počítáme tedy, že bychom měli mít 44 dětí ve dvou třídách. Jde o zcela běžný počet v porovnání s jinými roky, výjimečný co do počtu dětí byl naopak ten loňský. Pravidelně míváme kolem 40 dětí ve dvou třídách,“ zhodnotil Burýšek.

Rovnou stovku dětí zapsali v pátek 30. ledna v Letovicích, přičemž o přijetí do 1. tříd požádali rodiče 89 z nich. „Při tomto předpokládaném počtu žáků bychom zřídili 4 první třídy,“ doplnil údaj ředitel ZŠ Letovice Miloš Randula. „Oproti minulým rokům jsme zaznamenali snížení počtu žádostí o odklad a nárůst žádostí o předčasnou docházku. Odkladů míváme zpravidla okolo 20, letos jich je prozatím 11, ale máme tři žádosti o předčasnou docházku,“ uvedl dále ředitel. I Letovičtí však s definitivními čísly čekají na červen, protože zkušenosti ukazují, že do konce května dochází ke změnám v postojích rodičů jak v náhledu na odklad, tak i na předčasnou docházku. „Pohled do matrik napovídá, že v následujících letech nastane v Letovicích pokles,“ potvrdil očekávaný vývoj i letovický ředitel.

Zápisy každoročně začínají 15. lednem. Postupně v průběhu měsíce budoucí prvňáčky přivítají na všech šestadvaceti základních školách na Boskovicku, ať už jde o školy malotřídní, nebo o některou z deseti s prvním i druhým stupněm. Hned na první možný termín pořádají už tradičně zápis například na základní škole v Benešově. A tradičně ho zde stylizují do pohádky nebo určitého tématu. Letošním motivem se stala paní Zima. Na předškoláčky tu čekali papíroví sněhuláci, před tabulí sáňky, ale také jejich budoucí spolužačky z vyšších ročníků převlečené za vločky, které se jim staly průvodkyněmi i při plnění zápisových úkolů. Patnáctého mířili šestiletí ke svému prvnímu prověřování dovedností také ve Velkých Opatovicích a počet zapsaných dětí zde převýšil i loňské prvňáky. V úterý dvacátého budoucí žáčky přivítala svitávecká a kunštátská základní škola, 3. a 4. února pak knínická, 4. a 5. února boskovická speciální škola na Štefánikově ulici. Povinnost dostavit se k zápisu se přitom letos týkal dětí narozených od 1. září 2008 do 31. srpna 2009. Děti narozené dříve, které kvůli odkladu dosud nezahájily školní docházku, se k zápisu dostavit mohly. Pokud se tak nestalo, stačí, když rodiče do konce února písemně požádají o přijetí k základnímu vzdělávání.