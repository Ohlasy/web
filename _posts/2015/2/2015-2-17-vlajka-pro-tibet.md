---
title: Na boskovické radnici zavlaje tibetská vlajka
category: zpravodajství
cover-photo: https://i.ohlasy.info/B9EakBHl.jpg
author: Tomáš Trumpeš
tags: politika
---

*K mezinárodní kampani Vlajka pro Tibet se letos připojí také boskovická radnice. Tibetská vlajka na ní bude vyvěšena 10. března u příležitosti 56. výročí povstání Tibeťanů proti čínské okupaci. Toto povstání bylo násilně potlačeno čínskou armádou, což stálo život téměř milion Tibeťanů.*

<img src="https://i.ohlasy.info/B9EakBH.jpg" alt="tibetská vlajka před boskovickou radnicí" class="img-responsive">

Vyvěšení Tibetské vlajky tentokrát schválilo boskovické zastupitelstvo. V minulosti Boskovice připojení ke kampani vždy zamítly, i když počet zastupitelů, kteří chtěli tímto způsobem vyjádřit symbolickou podporu okupovanému Tibetu, se během posledních let postupně zvyšoval. Ve městě se 10. března konaly také akce s tibetskou tematikou. Vlajka tak pravidelně vlála aspoň před radnicí, kde se vždy 10. března shromáždil hlouček aktivistů.

Nové zastupitelstvo vzešlé z podzimních komunálních voleb vyvěšení vlajky podpořilo, i když mu rada předložila neutrální stanovisko, podle kterého ve věci nepřijala ani doporučující, ani nedoporučující stanovisko, ale pouze přijala usnesení, kterým uložila předložit žádost o vyvěšení tibetské vlajky k projednání právě zastupitelstvu. Radní tak chtěli rozhodnutí ponechat na osobním zvážení každého zastupitele.

V diskusi před hlasováním vyvěšení vlajky otevřeně podpořil místostarosta Petr Malach z ČSSD. „Myslím si, že je to gesto, jak vyjádřit solidaritu, a patří to ke každé moderní radnici. Pokud se o to zajímáte, tak víte, že je to jedna z celosvětově nejvýznamnějších akcí vyjadřující ochranu lidských práv. A to je velký argument pro to, aby tady vlajka visela,“ uvedl místostarosta. K vyvěšení vlajky se připojili také lidovci, kteří byli v minulých koalicích vždy zdrženliví. „Připojuji se za sebe a své kolegy k tomu, co řekl pan místostarosta. Ještě bych řekla, že jsme v minulosti měli určité problémy s tím, že se na nás obraceli lidé, proč se na podporu Tibetu nepřidáme,“ řekla na vysvětlenou místostarostka Jaromíra Vítková z KDU-ČSL. 
Podle vyjádření radního Schwarzera zjišťovali zástupci vedení města u vedení Minervy, kterou vlastní čínští majitelé, jestli by vyvěšení vlajky nemohlo mít negativní vliv na obchodní vztahy této významné firmy. „Oslovil jsem ředitele Minervy a ptal jsem se ho, jestli Minervě může uškodit, když se město rozhodne vlajku vyvěsit. Bylo mi sděleno, že k žádnému poškození nedojde,“ popsal na zastupitelstvu Pavel Schwarzer.

Pro vyvěšení vlajky nakonec hlasovalo 17 zastupitelů z 25 přítomných. Kromě starostky Hany Nedomové, která se zdržela, to byli kompletní sociální demokraté, všichni lidovci, sportovec František Jimramovský, Vladimír Farský zvolený jako nestraník za KSČM, všichni zastupitelé zvolení za hnutí ANO a také oba přítomní členové TOP 09.

Několik zastupitelů se zdrželo, proti hlasovali komunista Ladislav Topinka a Vladimír Ochmanský z ODS. Ten se také proti vyvěšení vlajky asi nejostřeji ozval v diskusi. „Musím říct, že i v minulosti jsem hlasoval vždycky proti a problém Minervy jsem nikdy neřešil. Jsem zeměpisec a tyhle věci mě dlouhodobě zajímají a jsem proti z toho důvodu, že se tady selektivně pod bojem za nějaká lidská práva vybírá jedna autonomní oblast Číny, přičemž na naší planetě jsou takových míst možná desítky. Proč se vybírá zrovna Tibet, kde je v současné době Tibeťanů již méně než Číňanů? Je to dané historicky a ta situace se nezmění. Jsou další oblasti, které pro nás nejsou tak zajímavé, ale proč tady nemáme ujgurskou nebo kurdskou vlajku, proč tady nemáme vlajku berberů ze severní Afriky? Ti všichni chtějí mít samostatný stát a na rozdíl od Tibeťanů žijí na svém území v převaze. Mně vadí, že se vytahuje Tibet a myslím si, že většina lidí ani nezná historii, jak fungoval samostatný Tibet na počátku 20. století, co to bylo za zemi, že to byla těžká diktatura. My si tu zemi idealizujeme. A z tohoto důvodu nemůžu nikdy hlasovat pro to, aby se ta vlajka vyvěšovala,“ zdůvodnil svůj postoj Vladimír Ochmanský.

Svůj názor připojil i zastupitel za Sportovce Radek Mazáč. „Mám dva argumenty. Vzpomněl jsem si na jeden novoroční projev bývalého prezidenta Václava Klause, který řekl jednu krásnou větu: Než se rozhodnete, komu budete pomáhat, podívejte se nejdřív na sebe a zkuste vyřešit problémy, které máte doma, a potom se teprve podívejte dál do světa. Ta myšlenka se mi líbí. Ten druhý argument se překrývá s mým předřečníkem, na světě je celá řada oblastí, kde se vedou spory a chtějí vznikat nové státy. Mám obavu z toho, že za chvíli by nám sem mohli chodit prosit, abychom jim také vyvěsili vlajku,“ formuloval své stanovisko Radek Mazáč.

Česká republika se k mezinárodní kampani Vlajka pro Tibet připojuje pravidelně od roku 1996, v loňském roce kampaň podpořilo vyvěšením tibetské vlajky na budově úřadu 601 obcí, měst, městských částí, magistrátů či krajů. Kampaň vznikla v polovině devadesátých let v západní Evropě a stala se jednou z nejvýznamnějších symbolických akcí vyjadřujících podporu ochrany lidských práv nejen Tibeťanů, ale všech obyvatel Čínské lidové republiky. „Před 25 lety jsme sami žili v komunistické diktatuře. S nabytou svobodou teď máme kromě práva žít v demokratické společnosti také povinnost pomáhat těm, jejichž lidská práva jsou každý den hrubě porušována. Za posledních pět let si sebeupálení, jako nejkrajnější formu protestu proti útlaku ze strany Číny, zvolilo 136 Tibeťanů,“ připomínají pořadatelé kampaně.
