---
title: I pouhé gesto má svůj hluboký smysl
cover-photo: http://i.imgur.com/tpSybPDl.png
category: commentary
layout: commentary
author: Tomáš Trumpeš
---

*Je to už na světě asi tak zařízeno, aby každá radost musela být něčím zkalena. Radost mi udělalo nové boskovické zastupitelstvo, [které se rozhodlo připojit se k mezinárodní akci Vlajka pro Tibet](/clanky/2015/02/vlajka-pro-tibet.html). Kal ode dna se rozvířil během diskuse, která tomuto rozhodnutí předcházela.*

<img src="http://i.imgur.com/tpSybPD.png" alt="tibetská vlajka" class="img-responsive">

Vlajka pro Tibet je výrazem naší solidarity, prohlásil stručně místostarosta Petr Malach. A našeho soucitu, dodal bych. Osud tibetské kultury už totiž nejspíš nezměníme. 

Tibeťané neusilují o samostatný stát, dokonce ani jejich exilová vláda ne. Tibeťané už dávno chtějí jen přežít. Námitka, že jsou na světě i jiná problematická místa, která neřešíme, je zcela alibistická. Pokud se hodláme vymlouvat na to, že nemůžeme upozorňovat na všechny problémy světa, můžeme velmi pohodlně skončit u toho, že budeme mlčet ke všemu. Pohodlné to bude přesně do chvíle, než budeme sami zastání potřebovat. Argument, že Tibeťané jsou na daném území v menšině, zaznívá ve městě, které o svou menšinu přišlo v plynových komorách, obzvlášť zvráceně. 

Pokud se s podobně falešnými argumenty postaví do jedné linie s komunisty představitel demokratické pravicové strany, může nám to ještě připadat směšné. Bok po boku, s druhem druh. Stejně směšné jako to, že se k nim přidá ten, kdo chce hrát sportovně a fair play, ale přitom se chce starat nejdřív hlavně o sebe a pak až o ostatní, a ještě se u toho tváří, že je evropský a demokratický. Pokud se ale takto projeví nejvyšší představitel vzdělávací instituce, je to tragické. Tedy alespoň pro ty, kteří by výchovu dětí směřovali raději k solidaritě a k soucitu než k sobectví a lhostejnosti.

Položit si otázku, proč se právě Tibet stal možná největším lidskoprávním symbolem, je nicméně zajímavé.  Čím to, že zánik této kultury vyvolává takovou vlnu sounáležitosti, která někomu může připadat až nepatřičná? A na druhou stranu čím to, že právě tato kultura se stává nejen čínským podrobitelům takovým trnem v oku a zvedá se proti ní i vlna chladnokrevné nenávisti? 
Ve skutečnosti tady nejde o nějaký kavárenský spor, v Tibetu umírají lidé a jedna z nejduchovnějších kultur světa je systematicky likvidována. A právě v hlubině tibetské duchovnosti je možná klíč. Básník Jiří Kuběna, který je mimochodem svým občanským jménem Jiří Paukert jako kunsthistorik spolupodepsán třeba pod podobou prohlídkové trasy boskovického zámku, uvedl kdysi v dokumentu o básníku a dramatiku Josefu Topolovi zajímavou věc. Totiž že po celý život pozoroval, jak se totalitní moc nejnemilosrdněji obrací nikoliv proti těm, kteří s ní vedou otevřený odpor, ale proti těm, u kterých vycítí, že jejich království není z tohoto světa. 

Tibetská kultura obsahuje podobný aspekt. Na svých duchovních stezkách dospěla někam, kam běžně nedohlédneme. Může to v nás vzbudit úžas. Nebo vztek. Před něčím, co neumíme plně poznat a pochopit, se můžeme v pokoře sklonit. Nebo můžeme zavřít oči, tvrdit, že to neexistuje a pokusit se tomu vyhnout. A to i za cenu, že tím způsobíme zánik někomu, kdo dohlédl dál než my. Tohle už není směšné ani u politika. Ale u pedagoga je to opět ještě o fous hrůznější.

Vyvěšení tibetské vlajky je samozřejmě jen gesto. Tímto gestem se stavíme proti sobectví a lhostejnosti. Chápu kritiky, kterým už podpora Tibetu trochu připomíná módní vlnu, a obávají se, aby tato vlna nespláchla jiná lidskoprávní témata. Doufám, že to nenastane. V debatách o použití síly v nejrůznějších konfliktech často zaznívá, že násilí plodí jenom násilí. Mohli bychom také chvíli věřit, že solidarita plodí zase jenom solidaritu. Vyvěšení tibetské vlajky pak pro nás všechny bude symbolem toho, že také jinde se pokusíme být nesobečtí a nelhostejní. Pak má i pouhé gesto hluboký smysl.
