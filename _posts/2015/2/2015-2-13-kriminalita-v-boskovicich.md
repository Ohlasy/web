---
title: Policisté zaznamenávají nárůst drogové problematiky, jinak řeší hlavně majetkové a dopravní přestupky
author: Tomáš Trumpeš
---

*Městští i státní policisté předložili na počátku února zprávy o své činnosti v roce 2014. Celková bezpečnostní situace a stav veřejného pořádku v Boskovicích jsou podle jejich vyjádření stabilizované, největší změny zaznamenali policisté s nárůstem šíření a užívání drog. Hlavním problémem pak zůstává majetková kriminalita a dopravní přestupky.*

Státní policisté sloužící na boskovickém okrsku, který zahrnuje 40 obcí a necelých 30 tisíc obyvatel, v počtu 21 policistů, vedli vloni celkem 212 trestních spisů. Objasněnost činila necelých 60 procent. „Rozložení kriminality se oproti předchozím rokům nezměnilo, nejvíce nás zatěžuje majetková kriminalita a trestné činy v dopravě,“ uvedl nadporučík Martin Doskočil, vedoucí boskovického obvodního oddělení. Vedle trestných činů řešila Policie ČR dalších 527 přestupků, převažovaly opět přestupky v dopravě a proti majetku. Následují přestupky proti občanskému soužití a veřejnému pořádku.

Také v dopravě se policisté potýkají s nárůstem řidičů pod vlivem omamných a psychotropních látek, u mladších řidičů začínají tyto látky převažovat nad alkoholem. Za celý rok naopak ve městě nebyly řešeny žádné případy domácího násilí s vykázáním násilné osoby.

„Ze závažnějších případů lze uvést jeden případ loupežného přepadení na ulici Otakara Kubína, jeden případ vydírání, 27 případů vloupání do různých objektů, z toho dvakrát vloupání do prodejen, třikrát do rodinných domů, zbytek do rekreačních chat, sklepů, kočárkáren a vozidel. Dále se na území města stalo devět dopravních nehod v souvislosti se spácháním trestného činu. Na výrazném vzestupu je kriminalita prostřednictvím internetu, podvody na aukčních serverech, prostřednictvím Facebooku a podobně,“ doplnil nadporučík Martin Doskočil. 

Větší problémy nebyly zaznamenány v oblasti veřejného pořádku. Celková čísla ukazují na stagnaci až mírný pokles kriminality, s výjimkou nárůstu přestupků v dopravě.

Městská policie zaznamenala v loňském roce 6 128 zjištěných přestupků, trestných činů a dalších událostí a následně provedených úkonů. Takřka čtyři tisíce případů však tvoří záležitosti, které nejsou vedeny v trestně-právní rovině. Na pokutách uložili strážníci celkem částku 642 tisíc korun. Mezi skoro dvěma tisíci přestupky tvoří drtivou většinu opět přestupky v dopravě, následuje 180 přestupků proti veřejnému pořádku, 124 přestupků proti majetku a 63 přestupků proti občanskému soužití.

Městská policie odchytila během roku 48 psů, z toho 40 bylo vráceno původním majitelům. V okrajových částech města strážníci řeší problém černých skládek a zábor veřejného prostranství, vraky, stav zeleně, vandalství a majetkové delikty. Ve středu města a na sídlištích jsou to problémy s parkováním, vandalství, kouření nezletilých osob v okolí škol a rušení nočního klidu, výtržnictví a poškozování městského mobiliáře v místech s velkým pohybem lidí v noci. 

„Dalším problémem na celém území města je venčení psů v rozporu s platnou vyhláškou a s tím související problémy, shlukování se mládeže za účelem požívání alkoholu a jiných návykových látek, dodržování provozních řádů na dětských hřištích, umisťování nepovolených reklamních ploch, stav komunikací a chodníků, nepořádek u sběrných nádob, povalující se a žebrající podnapilí nepřizpůsobiví občané,“ uvádí ve zprávě městští policisté. Ti se snaží intenzivně věnovat také prevenci kriminality, poskytovat pro občany více služeb a dál posilovat služby v nočních hodinách o víkendech. Občané jejich práci se zájmem sledují, vysokou čtenost a sledovanost zaznamenávají policisté na svých internetových stránkách a na Facebooku.

„Musím konstatovat, že se jednalo o poměrně klidný rok. Zásadním problémem se pouze jeví majetkové delikty, které jsou páchány na majetku osob. Zde se podařilo ustanovit všechny skupiny pachatelů, které se na území města dopouštěly majetkových deliktů, a to především vloupáním do rodinných domů,“ zhodnotil roku 2014 šéf boskovických strážníků David Krátký. Během roku využila policie v 11 případech zákonné právo vykázání z místa. V patnácti případech strážníci použili donucovací prostředky, ani jednou při tom nedošlo ke zranění osob. „Zde je stále vysoký trend, kdy celkově roste agresivita osob, proti kterým zakročují strážníci městské policie,“ konstatoval David Krátký. Služební zbraň nebyla v uplynulém roce použita ani jednou.

„V Boskovicích se začaly ve větší míře objevovat takzvané psychotropní látky, a to zejména mezi uživateli okolo 18 let, tedy na středních školách. Tomu se v roce 2015 musíme určitě věnovat ve zvýšené míře,“ popsal jeden z negativních trendů David Krátký. Nadporučík Boris Dočekal k tomu dodává, že užívání psychotropních a omamných látek se projevuje stále více také v dopravě. Zatímco před pěti lety byl u řidičů nejčastěji zjištěn alkohol a další látky byly zcela ojedinělé, dnes se bilance začíná srovnávat. Jedná se především o nárůst takzvaně tvrdých drog. „I mezi středoškoláky se objevuje stále více těch závažnějších drog, především pervitinu a extáze,“ potvrdil šéf městské policie David Krátký, podle kterého jsou nejohroženější skupinou studenti třetích ročníků. „Je třeba postihovat hlavně ty, kteří se živí výrobou a distribucí. Rozjíždí se to tady teď opravdu hodně, máme vytipovány podniky, místa i lidi, kteří distribuují, nárůst je opravdu velký,“ doplnil šéf strážníků s tím, že v této oblasti spolupracují se speciálním toxi týmem kriminální policie.