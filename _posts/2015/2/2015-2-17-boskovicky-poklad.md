---
title: V muzeu vystavují zachráněné torzo boskovického pokladu
category: zpravodajství
author: Tomáš Trumpeš
cover-photo: https://i.ohlasy.info/i/y5bmfk4.jpg
tags: historie
---

*Boskovický poklad vystavují od minulého týdne do 26. dubna v boskovickém muzeu. Poklad byl objeven pomocí detektoru na kopci zvaném Zlatník již v červenci roku 2010, avšak jeho nálezce nesplnil oznamovací povinnost a poklad naopak tajně rozprodal. Unikátní nález tím byl znehodnocen, neboť z původních 6 kilogramů stříbrných mincí se jich policii podařilo dohledat pouze něco přes 1,6 kilogramu, celkem 2 267 kusů. Zachráněn byl rovněž džbán, do kterého byl poklad zabalený v tkanině vložen a který byl pak uschován na bezpečném místě pod kamenem. To se odehrálo ve 40. letech 17. století, tedy v neklidné době, kdy v Evropě vrcholila třicetiletá válka. Při nálezu byl džbán asi 20 centimetrů pod povrchem.*

{% photo src="https://i.ohlasy.info/i/y5bmfk4.jpg" %}

Cesta pokladu od nálezu k výstavě byla poměrně komplikovaná. Nějakou dobu po tajném prodeji obdržela totiž policie anonymní oznámení o existenci pokladu a nálezci stejně jako překupníkovi hrozilo dokonce vězení. Nakonec vyvázli bez trestu, ale poklad už se v původní podobě dopátrat nepodařilo. Nálezce si kompletní podobu pokladu nafotil, takže historikové mají přesnou představu o tom, co obsahoval. „Pokud by poklad zůstal v úplnosti, jednalo by se o největší nález na území Moravy z období třicetileté války,“ uvedla na vernisáži autorka Dagmar Grossmannová z Moravského zemského muzea. Kdo si poklad v lese na Zlatníku uschoval, se už nedozvíme, podle muzejníků to ale musel být člověk mimořádně zámožný, bohatý měšťan či obchodník. 

Tržní hodnota boskovického pokladu byla vyčíslena asi na milion korun, zmíněnou část nálezce prodal za 800 tisíc. Historická hodnota je podle odborníků prakticky nevyčíslitelná, paradoxem zůstává, že kdyby nálezce svůj objev řádně ohlásil, přišel by si možná na větší sumu, než inkasoval z nezákonného prodeje a o kterou nakonec stejně přišel.

„Poklad obsahoval ražby z velmi širokého časového období, od druhé poloviny 14. století až po 40. léta 17. století. V pokladu byly krásné tolarové ražby, které se bohužel až na jednu výjimku nedochovaly, jinak jsou to především střední a drobné dináry. Poklad je unikátní svým rozsahem a zastoupením ražeb, neboť zastoupeny jsou nejen české země, ale najdeme zde i mince polské, uherské, rakouské, široké spektrum salzburských feniků. Nejstarší je parvus Karla IV. ze druhé poloviny 14. století, najdeme zde rovněž mince nizozemské nebo mince papežského státu. Je to opravdu pestrá směsice různých ražeb, které jsme si dovolili připravit k výstavě a prezentovat. Snažili jsme se zpracovat zbytek pokladu v co nejkratším časovém intervalu, aby veřejnost měla možnost se s ním seznámit. K nám se dostal na konci roku 2013, za tři čtvrtě roku byl představen v Brně a nyní v Boskovicích,“ uvedla autorka výstavy.

Jako doplnění výstavy byly připraveny dva panely, které návštěvníky seznamují s tím, čím se na Moravě v období třicetileté války platilo, a poukazují na to, jaké ražby se na Moravě razily. „Nebyly to jen drobné mince, spektrum ražeb bylo daleko větší,“ doplnila Dagmar Grossmannová z Moravského zemského muzea, jehož majetkem se dochovaná část pokladu stala a v němž bude poklad uložen. 

U příležitosti výstavy proběhnou v Muzeu Boskovicka také tři tematické přednášky. Jako první to bude ve čtvrtek 19. února od 16 hodin přednáška Dagmar Grossmannové Boskovický poklad, dále ve čtvrtek 26. února od 16 hodin přednáška D. Vícha Povrchové prospekce Malé Hané a konečně 5. března budou rovněž od 16 hodin přednášet J. Těsnohlídek, M. Popelka a M. Novák na téma Současné vyhlídky detektorové prospekce na Moravě a ukázka spolupráce v regionu na příkladu Malého a Velkého Chlumu.
