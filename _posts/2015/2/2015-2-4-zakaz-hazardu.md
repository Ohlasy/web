---
title: Boskovická radnice plánuje zrušení hazardu, ale až za rok. „Je to alibistické,“ říká protihazardní aktivista
author: Tomáš Trumpeš
category: zpravodajství
cover-photo: https://i.ohlasy.info/jx13BEPl.jpg
tags: hazard politika
---

*Úplný zákaz hazardu oznámilo společně se zveřejněním programového prohlášení nové vedení boskovické radnice. Z města by tak měly kompletně zmizet hrací automaty i videoloterijní terminály. Novou vyhlášku by koalice ČSSD, KDU-ČSL a ANO chtěla schválit letos, platit by ale začala od ledna roku 2016. Postup radnice se paradoxně nelíbí ani podnikatelům, kteří jsou s hazardem spojení, ani občanským aktivistům, kteří proti němu bojují.*

{% photo src="https://i.ohlasy.info/jx13BEP.jpg" %}

„Měli jsme to ve volebním programu, máme zpětnou vazbu od erudovaných občanů, že dochází k patologickým závislostem. Vnímali jsme, že občané Boskovic tuto vyhlášku chtějí, samozřejmě vím i to, že to ovlivní podnikatelskou sféru, nicméně si myslím, že to nebude až tak hrozné. Pokud si uděláme srovnání s dalšími městy, kde vyhlášky už platí, moc velké problémy nezaznamenali. V tomto roce se s příjmem z hazardu v rozpočtu počítá, vyhlášku připravujeme na zářijové zastupitelstvo, předtím proběhne ještě diskuse s veřejností,“ uvedla starostka města Hana Nedomová, která přiznala, že konkrétní podoba protihazardního postupu byla předmětem delší koaliční diskuse. Nakonec zvítězila varianta takzvané nulové tolerance. „Toto omezení chceme, i když se možná některým podnikatelům nebude líbit. Výchova, vzdělávání a omezování patologických jevů, kdy se rodiny dostávají do problémů, jsou pro nás prioritou,“ dodala starostka Nedomová.

Nulová tolerance se samozřejmě vůbec nelíbí provozovatelům heren. Podle Jakuba Zemánka, který působil jako provozní v boskovických hernách, bude mít rozhodnutí dalekosáhlé dopady nejen v oblasti přímých finančních zisků města. Ty dnes činí okolo deseti milionů korun ročně. „Dopady budou také na zaměstnanost, jen v hernách přijde o práci asi 40 lidí. Další zasaženou oblastí bude cena pronájmů nemovitostí, jejich vlastníci to silně pocítí. Uvolní se další prostory, nabídka v Boskovicích je už tak poměrně vysoká. Problém nebudou mít ale jen provozovatelé heren, ale i restauratéři, kterým automaty pomáhají vydělat na nájem,“ popsal Jakub Zemánek.

Tomu se také nelíbí, že se v Boskovicích neměří všem stejným metrem. V minulosti se nedodržovala řada předpisů a i to podle něj vedlo k vyhrocení diskuse okolo hazardu. „Já bych souhlasil vyhláškou, která by hazard regulovala místně, okolo škol a podobně. Měla by se vyvolat nějaká diskuze zúčastněných stran, případně referendum, ustavit komise a najít zodpovědné řešení, které bude dobré pro město,“ vyjádřil se Jakub Zemánek. Problém podle něj není ani s kriminalitou, která by v prostředí heren narůstala. „To se vztahuje spíš na alkoholismus než na hraní. Procento závislých hráčů tady samozřejmě je, ale v porovnání s alkoholem je to minimální. Když jsem měl v herně s někým problém, obvykle to bylo proto, že byl opilý,“ doplnil bývalý provozní herních podniků.

Postup boskovické radnice však nevítají ani aktivisté, kteří proti hazardu bojují na celostátní úrovni. Ti především vyvrací představu, že by vyhláška něco ze dne na den vyřešila. Podle předsedy sdružení Občané proti hazardu Martina Svobody znamená avizovaný postup možná až dva roky, které boskovický hazard dostane k dobru. To, že vyhláška začne platit 1. ledna 2016, podle něj v žádném případě neznamená, že by první den příštího roku nefungovaly v Boskovicích žádné automaty. „To ani náhodou. Bude to trvat možná dalšího půl roku, spíš tři čtvrtě roku až rok, než se automatů zbavíte,“ uvedl Martin Svoboda. Když vyhláška vyjde v platnost, zahájí totiž ministerstvo financí nejprve řízení o zrušení povolení, na základě kterého hrací automat funguje. Řízení nějakou dobu trvá – pak sice díky vyhlášce opravdu skončí odebráním licence, ale majitel se odvolá, načež zasedne odkladová komise. Všechna projednávání mají své lhůty a ministerstvu podobný proces zabere minimálně půl roku. „A to už tam dnes sedí lidé, kteří na rozdíl od situace za předchozího vedení opravdu pracují a nemají tendenci naopak věci zdržovat. Jenže stát se může cokoliv, pád vlády by třeba mohl znamenat i změnu přístupu na ministerstvu. A podle toho, co Boskovice plánují, získávají zdejší provozovatelé heren čas možná až do konce roku 2016, což jsou skoro dva roky. A za takový postup nemůžeme radnici pochválit, mají možnost reagovat hned. Města, která to myslí s bojem proti hazardu vážně, jednají hned a přijímají dnes vyhlášky, které začnou platit od začátku března. Tohle je alibistické řešení, které znamená velký odklad,“ uzavřel Martin Svoboda ze sdružení Občané proti hazardu.
