---
title: Ticho v kritickém táboře je vždy smrtící
author: Tomáš Trumpeš
category: názory a komentáře
cover-photo: https://i.ohlasy.info/10ClofC.jpg
tags:
    - architektura
    - památková zóna
---

*Boskovice opět zvítězily v krajském kole soutěže o nejlepší městskou památkovou zónu. Znamená to jistě pozitivní přísun peněz určených na opravy památek, ale také povzbuzení pro ty, kteří snaze o zvelebování nejen židovské čtvrti, ale celé zóny zahrnující 36 nemovitých památek, věnují nemalé úsilí.*

{% photo src="https://i.ohlasy.info/10ClofC.jpg" %}

Nežijeme už sice v době, kdy se vážně uvažovalo o srovnání celé čtvrti se zemí, ale jistě je stále nezanedbatelný počet těch, kteří by bez citu pro věc a ve jménu investic a rozvoje natolik rozvolnili pravidla, podle kterých musí stavební činnost v památkové zóně probíhat, že by pozvolnou cestou došlo prakticky k témuž. Možná by sice kdesi zůstávala ukrytá podstatná část původní starobylé hmoty historických domů, avšak charakter čtvrti, duch místa, atmosféra uliček a řada detailů, bez nichž by celek ztratil svou tvář – to vše by bylo rozmetáno.

Život nelze zakonzervovat, jeho podstatou je neustálá proměnlivost a vývoj. Neplatí to jen pro živé organismy, ale i pro domy a městské zóny. I pro ty památkové, ani zde nelze jen konzervovat, ustrnout. Avšak také zde by měla být živoucí proměnlivost výsledkem trvalého dialogu těch, kteří volají po co nejintenzivnějším růstu, a těch, kteří hlídají, aby tento růst respektoval své základy a nesměřoval ke zhroucení, k destrukci.

Nepostradatelnou součástí takového dialogu je i přítomnost erudovaného, kritického a v neposlední řadě nezávislého hlasu. V debatě o změnách probíhajících v boskovické židovské čtvrti však takovýto hlas dlouhodobě chybí. Naposled se o kritickou reflexi pokusil bývalý ředitel muzea Přemysl Reibl, své velmi vážné výhrady shrnul v [článku, který jsme spolu připravili pro regionální noviny Boskovicko](http://stare.boskovicko.cz/cislo.phtml?iss_id=313#art_10638). K jeho hlasu se pak přidalo i několik dalších. Zdá se však, že tyto výhrady nenalezly patřičného sluchu. Změny ve čtvrti probíhají v nastoleném trendu a žádný hlubší kritický dialog se ani po tomto osamělém varovném výkřiku nekoná.

Chápu, že ti, kteří usilují o to, aby se téma péče o památky vůbec dařilo prosazovat a udržet, jsou vyčerpáni zápasem s těmi, kteří by nad estetickou citlivostí ke kulturním hodnotám zděděným po našich předcích zkrátka mávli rukou. Pokud však ve vřavě tohoto zápasu utichly ony kritické a nezávislé hlasy, směřujeme přes veškeré úsilí rovněž ke katastrofě. Tedy k postupné ztrátě krásy i charakteru celé památkové zóny. Řada konkrétních zásahů z posledních let tomu nasvědčuje.

Pokud tedy není člověk zaslepený patriot, ale usiluje o univerzální hodnoty, nemůže se v tomto nedostatečném dialogu skutečně radovat ani z peněz na další investice, ani z ocenění, které bere v potaz spíše míru péče o památky než konkrétní podobu této péče a jejích výsledků. Daleko víc by se radoval, kdyby se vytvářel prostor pro kritickou reflexi toho, co se ve čtvrti děje a kam směřuje. 

Na poplácávání po ramenou by zahynula každá kultura, varoval guru českého undergroundu Ivan Martin Jirous. Udílení cen v kultuře je vždy ošemetné. A ticho v kritickém táboře vždy smrtící.
