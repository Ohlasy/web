---
title: "Radek Pernica: Digitální letňák vs. potulní Čadíci"
cover-photo: http://i.imgur.com/XlocBuml.jpg
author: Radek Pernica
---

*Pátek 17. července byl významný den pro novodobou historii boskovického letního kina. Tento den promítali boskovičtí kinaři poprvé v tomto amfiteátru s téměř šedesátiletou historií ve zcela plnohodnotném digitálním formátu s velmi vysokým rozlišením 4K. Na město velikosti Boskovic slušný počin. Je třeba říci, že všechna letní kina, která promítají ve zmíněném standardu, se v ČR dají spočítat na prstech dvou rukou a myslím, že by si takového odpovědného přístupu provozovatelů kina měla města vážit a jít jim vstříc. Například v Brně takové letní kino nenajdete.*

<img src="http://i.imgur.com/XlocBum.jpg" alt="projekce v boskovickém letním kině" class="img-responsive">

Krátkodobé instalaci této ultra moderní technologie do – pochopitelně ve všech ohledech zastaralé – promítací kabiny v letním kině zcela jistě předcházela celá řada obchodních i technických překážek. Sám jsem byl u digitalizace kina Panorama, takže si dokážu představit, co to muselo být v letním kině. Nicméně kolegové z KZMB toto všechno zvládli a skutečně 1. června oznámili na webových stránkách a sociálních sítích, že od 16. července do konce prázdnin budou téměř každý den kino provozovat a přinesou do města nejen aktuální premiéry, ale třeba i restaurované starší a ceněné filmy.
 
Z mého pohledu jde však i o širší otázky další budoucnosti provozu tohoto amfiteátru. V posledních letech se mluví o jeho rekonstrukci. Některé kroky se i povedlo realizovat. Celou dobu jsem však ve smělých plánech nezaslechl nic o řešení projekční technologie, což myslím, je v kině priorita číslo 1. Kolegové kinaři však přesně vědí, co je v kině třeba dělat – a to hrát, každý den, celé léto, hrát a hrát. Samozřejmě sem patří velké akce formátu festivalu Boskovice nebo různých koncertů, ale letní kino je stále kino a bez jejich práce na instalaci digitálu by letos v kině neproběhla ani jediná projekce. Myslím, že odvedli nejen pro Boskovice, ale pro celý region dobrou práci.

Dnes ráno jsem ovšem otevřel webové stránky města a nevěřil jsem svým vlastním očím: „V Boskovicích od 19. do 22. 7. 2015 na Masarykově náměstí promítají bratři Čadíkové.“ Bratři Čadíkové budou promítat z formátů naprosto neodpovídajících digitálnímu kinu, hojně vyhrané filmy a zadarmo. Proti bratrům ani slovo, ti jen dělají svůj potulný business a města, která nemají letní kino, natož digitální, za ně musí být vděčná.  Ale co panebože dělají tady, když máme od pátku takové kino, jaké jsem popsal výše? Nejlepší letní kino široko daleko s naprosto skvělým programem. To mě silně znepokojilo. Následně jsem zjistil, že rada města na svém zasedání dne 30. 6., tedy téměř měsíc po oznámení své vlastní příspěvkové organizace, že 17. 7. zahájí digitální provoz, poměrem hlasů 7 pro, 0 proti, 0 se zdrželo – schválila mimo jiné následující:

_RM schvaluje poskytnutí finančního daru společnosti Kinematograf bratří Čadíků, s. r. o., Mokrá 98, ve výši 10.000,00 Kč. RM uděluje výjimky společnosti Kinematograf bratří Čadíků, s. r. o., na akce – projekce filmů, které se budou konat v daných termínech._

Takže: naše vlastní příspěvková organizace za nemalé lidské, ale i ekonomické náročnosti zcela zásadně oživila stávající areál letního kina a město Boskovice poskytne 10 000 Kč a výjimku z vyhlášky (vzpomínáte na Silvery?) soukromému provozovateli letních kin na jejich obchodní činnost na náměstí města tři dny po zahájení digitální projekce v městském kině.

Dneska například hrají v letním kině velmi úspěšnou pohádku Mimoni za přijatelné vstupné, počasí je krásné a naděje, že se získá část prostředků investovaných do zápůjčky projektoru, existuje. Jenže když půjdete přes město, tak zjistíte, že tam zadarmo (což považuji za vůbec nejhorší) dnes promítají též úspěšný film. Sednete na rozpálenou dlažbu, ušetříte 400 Kč za rodinný lístek. A já vás chápu.

Pouze si příští rok nesmíme stěžovat, jak je možné, že vůbec nehraje letní kino. Jen mám strach, aby to potom nepadlo na hlavu lidí z KZMB. Ti udělali, co měli, a udělali to dobře. Chyba je někde jinde. Chce to hledat ji, aby se neopakovala…