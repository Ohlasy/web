---
title: Gianniho kulturní výběr na srpen
cover-photo: http://i.imgur.com/B88Kdifl.jpg
author: Jan Bařinka
---

*Výběr zajímavých kulturních akcí na srpen zpracoval pro čtenáře Ohlasů opět Jan Bařinka, řečený Gianni. Gianni je vystudovaný estetik a má široké spektrum divácké i posluchačské pozornosti, takže ho můžete potkat prakticky všude: od klubových párty až po koncerty vážné hudby. Nejspíš málokdo navštíví tolik kulturních akcí jako on. Součástí jeho textu je také malé ohlédnutí za uplynulým měsícem.*

<img src="http://i.imgur.com/B88Kdif.jpg" alt="Cankisou" class="img-responsive">

### Hudba

V sobotu 1. srpna se na letovickém koupališti odehraje hlavní hudební program festivalu 3+1. Hlavní hvězdou bude kapela Abraxas, která letos vydala nové album s názvem Klid!, dalšími účinkujícími budou například Tomáš Kočko, Zrní nebo Longital.

Už 12. ročník tradiční akce s názvem Festiválek bez bojů a válek se bude konat v Boskovicích ve dnech 7.–9. srpna. V pátek 7. srpna v Kafe za rohem v rámci hudebního programu Festiválku vystoupí Jakub Kříž, Ptakustik a Pokáč, v sobotu v areálu za muzeem například Slávek Janoušek, Zdeněk Bína, Jindra Holubec, Poletíme?, Čankišou a na závěr kapela Langtunes z Íránu. Následovat bude afterparty v hudebním klubu Sklepy.

Především fanoušky rockové hudby potěší program FestFestu. Na fotbalovém hřišti ve Velkých Opatovicích se v pátek 21. srpna dočkáme mimo jiné jmen, jako jsou Vladimír Mišík & ETC, Krucipüsk nebo Dark Gamballe, v sobotu nabídku doplní např. Pumpa, Kopjam, Sagittari nebo kapela Supergroup.cz, ve které své síly spojili Kamil Střihavka, Michal Pavlíček, Guma Kulhánek, Jan Hrubý, Roman Dragoun a bubeník BSP Miloš Meier.

V sobotu 1. srpna se v boskovickém hudebním klubu Sklepy představí dvě kapely ze Slovinska, Still Strangers a Last Dropout, obě hrající ve víceméně punkovém duchu. V pátek 28. srpna boskovické letní kino přivítá Vojtěcha Dyka s B-Side Bandem, přičemž po turné, v rámci kterého se koncert koná, se toto uskupení hodlá na více než rok odmlčet.

V parku u boskovického zámeckého Skleníku v srpnu pokračuje série promenádních koncertů. V neděli 4. srpna se můžeme těšit na Jitku Šuranskou, Martina Krajíčka a Mariána Friedla, jejichž výborné vystoupení jsme si mohli loni vychutnat na výborném koncertu v zámeckém skleníku. V rámci promenádní sezóny dále vystoupí 9. srpna Třetí zuby unplugged, 16. srpna Boskověnka, 23. srpna Alibaba a 30. srpna Kunštátská dechovka a FS Velen. Promenádní koncerty nově pořádá také kulturní středisko v Letovicích. Konají se také v neděli v 15 hodin, a to na Masarykově náměstí v Letovicích. 9. srpna zahraje Miloš Pernica a K-BAND, 30. srpna pak Velký dechový soubor ZUŠ Letovice. Dočkáme se i dalších Barevných pátků na zahrádce letovického Hotelu Dermot, o program se postarají 7. srpna DJ Flower, 14. srpna Paleta Band, 21. srpna DJ Naker a 28. srpna kapela Time off.

Dva koncerty pořádá také státní zámek Kunštát. V sobotu 8. srpna v pilastrovém sále na akci s názvem Kontrasty zahraje Jitka Baštová na alpský roh a Lisa Stoll ze Švýcarska na loutnu, v sobotu 28. května se na nádvoří kunštátského zámku odehraje tradiční koncert Čankišou.

### Divadlo

Většina srpnových divadelních představení je stejně jako v minulém měsíci určena dětem, na zámku v Boskovicích totiž pokračuje Boskovický pohádkový hřebínek. V pátek 7. srpna Divadélko Andromeda zahraje Nezbedné pohádky, v pátek 14. Divadýlko Mrak představení o Palečkovi a v pátek 21. srpna Divadlo Studna Čertovskou pohádku.

Městské kulturní středisko Letovice v neděli 2. srpna nabídne představení Zítra to roztočíme, Jaroušku. Hudební komedii s originální zápletkou v režii Jaroslava Sypala uvádí v areálu koupaliště, hrát budou herci pražských divadel.

V rámci Festiválku se v Boskovicích za muzeem sobotu 8. srpna ve 14.30 představí improvizační divadlo Lísky v improzápase proti pardubickému týmu Paleťáci.

### Vernisáž, cestovatelské besedy

V pátek 28. srpna bude v letovické Galerii Pex slavnostně zahájena výstava obrazů Jana Svobody s názvem Hledání v ploše.

V neděli 9. srpna se v boskovickém kině Panorama odehraje několik cestovatelských besed, které jsou opět součástí akce Festiválek bez bojů a válek.

### Film

Kromě běžných filmových projekcí boskovického kina bude každý den až do 23. srpna vždy od 21.00 promítat i kino letní. Půjde opět o projekce v digitálním formátu, nejzajímavějším titulem bude bezesporu v pátek 23. srpna Vynález zkázy režiséra a animátora Karla Zemana, zařazený letos do filmové přehlídky Projekt 100. Pět studentských filmů nabídne Festiválek bez bojů a válek v neděli 9. srpna od 19.00 v kině Panorama.

### Ohlédnutí za červencem

Z červencových kulturních akcí, které jsem zvládl v regionu navštívit, jednoznačně nade vším stojí festival Boskovice 2015, a to hned v několika rozdílných žánrech či rovnou druzích umění. K hudebním vrcholům hlavní scény rozhodně patřila Iva Bittová, Už jsme doma nebo Mucha, na UNI scéně mě příjemně překvapil především nedělní program, který nabídl kapely Hrozně, Děti kapitána Morgana a Pod Černý vrch. Z divadelních představení zaujala inscenace Brundibár, což byla dětská opera z terezínského ghetta, ale taky divadelní soubory Kolárka, DNO a Depresivní děti touží po penězích. Silným zážitkem bylo také autorské čtení Petra Pazdery Payna nejen z jeho poslední povídkové sbírky Předběžná ohledání. Podrobný festivalový report, který mám na svědomí napůl s Tomášem Trumpešem, si můžete [přečíst zde](http://ohlasy.info/clanky/2015/07/festivalova-reportaz.html).


