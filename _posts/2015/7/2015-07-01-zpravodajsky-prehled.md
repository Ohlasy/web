---
title: "Zpravodajský přehled: červen"
category: zpravodajství
cover-photo: http://i.ohlasy.info/2ovD0hc.jpg
author: Tomáš Trumpeš
---

*Výběr nejdůležitější událostí minulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v červnu na Boskovicku událo.*

Padlo finální rozhodnutí o sportovní hale. Podle očekávání nejprve [městská rada doporučila](http://ohlasy.info/clanky/2015/06/hala-zastavena.html) ve stavbě na Slovákově nepokračovat, poté vše stvrdilo svým [rozhodnutím zastupitelstvo](http://ohlasy.info/clanky/2015/06/hala-nebude.html). Ještě letos by vedení města chtělo [vybrat z vytipovaných lokalit](http://ohlasy.info/clanky/2015/06/pozemky-pro-halu.html) a do konce volebního období začít stavět.

Zastupitelstvo rovněž schválilo [převod Muzea Boskovicka](http://ohlasy.info/clanky/2015/05/muzeum-na-kraj.html) pod správu Jihomoravského kraje.

Nové šéfy mají po restrukturalizaci dva radniční odbory. Odbor sociálních věcí povede Alena Votroubková, odbor rozvoje a investic Petr Zouhar. Výběrové řízení na šéfa odboru správy majetku bylo zrušeno a bude vyhlášeno nové, rada nevybrala ani jednoho ze dvou přihlášených kandidátů.

Jednání zastupitelstva mohlo v premiéře kvůli omezení poskytovatele sledovat online pouze 50 lidí, od příště už ale počet připojení nebude omezen.

V Boskovicích vznikla petice na podporu záměru vybudování lezecké stěny na zadní straně letního kina. Jedním z iniciátorů je i náš [spolupracovník Tomáš Znamenáček](http://ohlasy.info/clanky/2015/06/rozhovor-lezecka-stena.html).

Letní kino je pro letošek zachráněno také pro své původní poslání. [Boskovičtí kinaři oznámili](https://www.facebook.com/kinoboskovice/photos/a.408473808000.174598.73733138000/10153099237163001/?type=1&theater), že zajistili projekci v digitálním formátu, který umožňuje hrát i nové filmy.

Na radnici se konalo setkání, jehož cílem je podpořit výstavbu R43. Volání po stavbě neutuchá, ale [nic konkrétního se vlastně neděje](http://ohlasy.info/clanky/2015/06/komentar-k-R43.html).

Stovky lidí dorazily do Voděrad na taneční zábavu s vystoupením legendárních Silverů. Akce se měla původně konat v Boskovicích, ale [trošku se to nepovedlo](http://ohlasy.info/clanky/2015/06/silveri-nebudou.html).

Město se zato při koncertě zpěváka, jehož jméno se již v Ohlasech zdráháme byť jen vyslovit, přeneslo [o třicet let zpět](https://www.facebook.com/gianni47b/videos/10207071888904873/?pnref=story). Je to krásný úděl?

Probíhá rozsáhlá oprava ulice Chrudichromské. V plánu jsou i další [opravy silnic](http://blanensky.denik.cz/zpravy_region/blanensko-ze-silnic-pres-leto-zmizi-diry-20150625.html).

Město Boskovice vypovědělo smlouvu firmě AKAM. Běží dvouměsíční výpovědní lhůta, během které by měl AKAM solární panely z pole na své náklady odstranit.

Boskovičtí fotbalisté se vracejí [do krajského přeboru](http://boskovice.cz/fotbaliste-fc-boskovice-postupuji/d-26144/p1=1019).

V Letovicích na nábřeží se potápí [zlatá kachna](http://blanensky.denik.cz/zpravy_region/obrazem-nabrezi-reky-svitavy-v-letovicich-ozdobila-socha-kachny-20150626.html).
 
Proměna čeká letovický zámecký park. Kromě zlepšení stavu dřevin zde radnice plánuje [vybudovat také dětské hřiště](http://blanensky.denik.cz/zpravy_region/v-zameckem-parku-v-letovicich-vznikne-hriste-20150628.html).

Ve Voděradech se konaly opakované volby. Zvítězilo [dosud opoziční SNK Voděrady všem](http://blanensky.denik.cz/zpravy_region/volby-ve-voderadech-vyhralo-sdruzeni-voderady-vsem-20150614.html).

Hned tři ocenění získala v soutěži Vesnice roku v Jihomoravském kraji [obec Valchov](http://www.valchov.cz/o-obci2/vesnice-roku/). Za novou kapli, za kvalitní knihovnické a informační služby a za kvalitní květinovou výzdobu.

Lysickému zámeckému labutímu páru se [vylíhla tři mláďata](http://blanensky.denik.cz/zpravy_region/navstevnici-zameckych-feerii-v-lysicich-uvidi-i-male-labute-20150625.html).

Začal [Měsíc raka](http://ohlasy.info/clanky/2015/06/mesic-raka.html).

Blíží se stěžejní kulturní událost roku – [festival pro židovskou čtvrť Boskovice 2015](http://ohlasy.info/clanky/2015/06/festival-boskovice-2015.html).



