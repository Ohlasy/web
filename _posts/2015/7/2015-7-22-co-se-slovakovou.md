---
title: Vedení města má na stole řadu variant, co místo haly na Slovákově
category: zpravodajství
cover-photo: http://i.imgur.com/5WF82ki.jpg
author: Marek Osouch
---

*Sportovní hala tam nebude. [To už je jasné.](/clanky/2015/06/hala-nebude.html) Nad tím, co jiného by na rohu Slovákovy a Bílkovy být mohlo, si teď láme hlavu vedení města. Boskovická místostarostka Jaromíra Vítková (KDU-ČSL) by nejraději uvítala zázemí pro spolky a výuku enviromentálních nebo technických předmětů. Mezi předloženými návrhy na radnici jsou však i tenisové kurty nebo také [léta diskutovaný a odkládaný skatepark](/clanky/2015/06/skatepark.html).*

<img src="http://i.imgur.com/5WF82ki.jpg" alt="grafický návrh na řešení lokality" class="img-responsive">

S jednoduchým návrhem řešení tamní lokality (na snímku) přišli za boskovickou starostkou Hanou Nedomovou architekt Jiří Klimek s radním Pavlem Schwarzerem (ANO). „Jsou to prvotní nástřely, nad kterými by se teprve měla rozběhnout nějaká debata. Rozhodně to není návrh k realizaci,“ uvedl Jiří Klimek, který v komunálních vobách také kandidoval za hnutí ANO.

Na jeho náčrtu je možné vidět hřiště, nějaké zázemí pro školu a také skatepark. Zatím o svém návrhu řešení s místními, se skejťáky, ani s vedením školy nediskutoval. „Nám je celkem jedno, kde to bude, hlavně aby bylo. Viděl jsem některé návrhy, ale více jsme o tom zatím nemluvili,“ sdělil za skejťáky Radek Přibyl. Ten spíš předpokládá, že chce město skatepark umístit do areálu Červené zahrady.

Tam by ho nejraději viděl také radní Pavel Schwarzer. Skateparku na Slovákově by se ale nebránil a nevadil by mu. Chtěl by hlavně, aby na místě vzniklo nějaké zázemí, kde se lidé budou scházet a diskutovat spolu. Možnost vybudování skateparku místo haly je ale spíš doprovázena pesimismem. Nevěří v ni ani tvůrce návrhu Jiří Klimek. „Bohužel si to nemyslím, ale za pokus by to stálo. Je to o komunikaci a rozumném přesvědčování,“ myslí si architekt. A přidává se k němu i boskovická místostarostka Jaromíra Vítková a jeden z kritiků stavby Vladimír Valtr. „Skatepark by dopadl jako hala,“ prohlásil Valtr.

Zastupitel za sociální demokracii a kritik sportovní haly na Slovákově Martin Charvát, který nedaleko staveniště také bydlí, v současnosti nemá představu, co by tam mohlo a mělo vzniknout. Nejraději by uvítal nějaké využití pro školu nebo sídliště. V tom se shoduje s Jaromírou Vítkovou, která by uvítala enviromentální učebnu nebo po vzoru technických školek zavést opět dílny. Ministerstvo školství návrat dílen a pěstitelských prací dokonce [podporuje](http://zpravy.aktualne.cz/domaci/z-deti-rostou-nesikove-ministerstvo-podpori-navrat-k-dilnam/r~6ee6a93815c711e599590025900fea04/).

Podle Vladimíra Valtra je ale teď nejdůležitější zajistit stavbu, aby se nikde nesesunovala hlína a případně se nenarušila statika školy nebo okolních domů. S tím také souvisí částka, kterou už hala na Slovákově spolykala.

Od prvních projektových dokumentací z roku 2006 až do února 2014 odtekla z městské kasy na sportovní halu částka zhruba 3,3 milionu korun. Podle starostky Hany Nedomové (ČSSD) se celková suma, která se na Slovákově zatím proinvestovala, vyšplhala na 5 milionů a 175 tisíc korun.

V současnosti je stavební jáma zajištěná, nicméně město má za úkol do listopadu opravit plášť školy, aby se odstranila vlhkost a zatékání do posilovny. Další peníze z rozpočtu města potečou na nové využití lokality. Vedení města je nakloněné investici, kterou by mohly z většiny pokrýt dotace. Jasný záměr chce radnice zveřejnit do osmého prosince, stejně jako novou lokalitu pro sportovní halu.