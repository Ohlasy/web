---
title: Ten druhý z K.
category: názory a komentáře
cover-photo: http://i.imgur.com/wtexrr7.jpg
author: Jiří Bureš
---

*Přišel jsem na něj před rokem, právě když jsem se stával občanem Boskovic. Spěchal jsem. Paní na úřadě odklepla v systému změnu místa trvalého pobytu, znehodnotila starou občanku, teď už jen běžet na pokladnu… a tam se vše zadrhlo. „Já vás tu vůbec nemám,“ prohlásila pokladní nad displejem, „bydlíte v K.“ Už zase, napadlo mne. Už zase on.*

Je vcelku běžné, že stejnou kombinaci jména a příjmení nosí ještě někdo jiný než vy, a ani to nemusí být blízký příbuzný. Pokud má však, shodou okolností, stejnojmenný člověk také stejné datum narození, čeká vás nemilé překvapení. S touto možností totiž české úřady, pojišťovny, ba dokonce ani soudy či policie ve svých interních systémech nepočítají. Jste pro ně snadno zaměnitelní. (Čtenářům se zálibou v matematice doporučuji zábavnou úlohu: jaká je pravděpodobnost, že se v roce 2013 narodili dva lidé vašeho jména v jeden den? Podklady najdete [zde](http://www.kdejsme.cz/) a [zde](http://www.nasejmena.cz/nj/cetnost.php?id=49665&typ=jmeno). U jména Jiří Bureš se něco podobně náhodného přihodí jednou za šest set let.)

Úředních záměn s *tím druhým z K.* mne potkalo hned několik. Většinou šlo o nevinná nedorozumění, jako byla epizoda na matrice v Boskovicích. Brzy jsem však zaznamenal, že on prožívá svůj život odlišným způsobem. Problémy se mu rozhodně nevyhýbaly, spíš naopak. To ovšem znamenalo, že se nevyhýbaly ani mně.

Rok po nástupu na farářské místo mne předvolali na zdravotní pojišťovnu, mám prý neuhrazený dluh. Při změně povolání je to poměrně běžná situace a  byl bych částku doplatil, jen mi přišlo divné, jak je vysoká. Zakrátko jsme s úřednící za vším objevili toho druhého a já byl bez úhony propuštěn. Hůře to dopadlo o několik let později, když přišla od soudu obálka se zeleným pruhem. Pokusil jsem se poštmistrové vysvětlit, že se exekuční příkaz týká někoho jiného. Nevěřila mi, samozřejmě. *Komu to asi bude vyprávět*, blesklo mi hlavou, *farář v exekuci*… Situace se opakovala, už jsem se raději ani nehájil.

Nejdrsnější zážitek však mám z konce autoškoly. Dostavil jsem se v lehce roztřesném stavu ke zkouškám, po probdělé noci, kdy jsem do hlavy narychlo nasypal vyhlášku. Přivítala mne hradba vážných obličejů. „Pane Bureš, vy jste nám něco zatajil“ pravil můj učitel, takový solidní starší pán, „vy jste něco proved’“.  Zalapal jsem po dechu. Měli hlášení od policie o překročení zákona. *Co jsem provedl?* Síla úředního  výroku mne uvrhla do stavu paniky. Mohl jsem něco provést? Stažený film z webu? Divoká jízda na kole? Nebo ta legrácka na prvomájové demonstraci jisté strany? Je to bláznivé, ale v moderní společnosti s autorskými právy a kamerovými systémy vlastně není tak obtížné bezděčně porušit zákon. Zbytek dne jsem prožil s pocitem, na který nezapomenu: jsem kýmsi obviněn, nevím z čeho, ani jakým právem. Získal jsem nový vhled do díla Franze Kafky. O tři dny později mne přijali ke zkouškce, s omluvou. Byl to zase *on*.

Od té doby se učím žít s představou, že můj příběh má svoji alternativní verzi. Provází mne jako stín, který občas nečekaně vpadne na mou stranu reality. Očekával jsem, že se vše spraví přestěhováním do dalekých Boskovic – jak je vidět, nestalo se. Přistěhoval se se mnou. Jsem zvědavý, co spolu ještě zažijeme. Pokud by ho napadlo stát se teroristou, možná bude v našem městě zasahovat URNA. Uvidíme.

Ale abych nepřeháněl, *toho druhého* jsem nikdy neviděl a dohromady o něm skoro nic nevím. Co vlastně o lidské bytosti vypoví pár úředních údajů? Dlužil jakési peníze, ale komu z nás se to nikdy nestalo? Měl opletačky se zákonem, ale – to znovu zdůrazněme – i to se v dnešní složité společnosti může přihodit docela slušným a vnitřně poctivým lidem. Naproti tomu mohu říci jistě, že mně *pan Bureš z K.* pomohl. Zkusil jsem díky němu, jaké to je, být v očích druhých nespolehlivým, neplatičem, problematickým tvorem. Viděl jsem, jak na vás ta nálepka ulpí, jak vám lidé přestávají věřit, jak k vám náhle jinak přistupují. A jak to třeba není pravda, anebo to není *celá* pravda.  Většinou to není celá pravda.

Ostatně, pokud v tomto sloupku vznikl dojem, že mi existence mého jmenovce přináší jen úřední potíže, není tomu tak. Mám z ní i zcela konkrétní výhody. Když nedávno přišla výměra obecních poplatků za odpad, ukázalo se, že za něj v Boskovicích platit nemusím. Odstěhoval jsem se totiž do K.
