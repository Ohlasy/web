---
title: O Moravě a moravismu
category: názory a komentáře
cover-photo: http://i.ohlasy.info/19je4UCl.jpg
author: Petr Vítámvás
---

*Jan Skácel kdysi napsal krásný esej o Moravě jako o zemi, která není, a přece jenom je. Která se vyskytuje už jen v celostátních předpovědích počasí a v národních písních. A která má nejkrásnější hymnu na světě – ticho, kratičkou pauzu mezi českou a slovenskou částí hymny československé (esej napsal ještě v době existence Československa).*

<img src="http://i.ohlasy.info/19je4UC.jpg" class="img-responsive" alt="vlajka Moravy na boskovické radnici">

Po staletí byla Morava samosprávnou součástí českého státu, jako Markrabství moravské byla jednou ze zemí Koruny české, po vzniku republiky v roce 1918 zůstala nadále samosprávná jako země Moravská, respektive Moravskoslezská. Jako samosprávná země zanikla po územněsprávní reformě po Únoru 1948, kdy byla republika rozdělena na kraje, které nerespektovaly hranice historických zemí.

Po pádu komunistického režimu, o němž jsme se domnívali, že pomíjel či záměrně potlačoval vše, co souviselo s Moravou, vznikl nový režim, postavený na jiných základech. Emancipované nebo nově vznikající politické strany na Moravě si obnovení samosprávy Moravy vytkly jako jeden z bodů svých programů, různá uskupení i správní orgány vyjadřovaly podporu rehabilitaci samosprávné Moravy, dokonce i Federální shromáždění vydalo prohlášení v tomto smyslu. V prvních svobodných volbách strana, která si toto téma zvolila jako svůj hlavní cíl, získala na Moravě překvapivou podporu a v některých okresech – například v okrese Blansko – dokonce porazila Občanské fórum, jinak absolutního vítěze tehdejších voleb.

I když se situace zpočátku vyvíjela pro Moravu nadějně, politické rozhodování se ubíralo jinými cestami – a hlavně: rozpadl se československý stát (tím jsme my, Moravané, přišli o svoji neoficiální hymnu, jak o tom Skácel psal), a usilování o znovuobnovení samosprávné Moravy bylo z centra nahlíženo jako nebezpečný separatismus. Návrh skupiny poslanců ČNR z počátku roku 1992 o zemské samosprávě v České republice ani nebyl projednán a – jak se říká – spadl pod stůl.

Další ranou pro Moravu byla územně správní reforma z roku 2000, kdy Česká republika byla nakonec rozdělena – po dlouhých debatách o počtu – na 14 krajů, jež (podobně jako za poúnorového režimu) k historické hranici země vůbec nepřihlížely.

Tak si na Moravě svoji frustraci hojíme aspoň vyvěšováním moravské vlajky (ponechávám stranou podobu moravské vlajky, o problematice moravských barev pojednal I. Štarha, expert na heraldiku a vexilologii, a to i v časopise Veřejná správa – čte to někdo z úředníků?). Starostové a představitelé samosprávy na Moravě, mnohdy členové parlamentních stran, kteří vyvěšují vlajku neexistující země, se tak paradoxně stávají jakýmisi podivnými disidenty.

A děje se tak na svátek zemských patronů sv. Cyrila a Metoděje, spolupatronů Evropy, kteří v žádném případě nebyli nějakými separatisty.

Zasazují se tito politici nějakým způsobem o rehabilitaci Moravy? Pracují ve svých stranách na reformě územní správy, která by více respektovala její historické postavení? O tom není nic, známo. Prostě vyvěsí vlajku, a hotovo. V předminulém století se takovýmto jednoduchým, k ničemu nezavazujícím projevům vlastenectví říkalo – s neskrývanou příhanou – fangličkářství.
