---
title: Efektivní investice do menšin
category: názory a komentáře
cover-photo: https://i.ohlasy.info/KCzPYfel.jpg
author: Tomáš Trumpeš
tags: politika
---

*V pozoruhodném [rozhovoru pro internetovou televizi DVTV vysvětluje filosof Miroslav Petříček](http://video.aktualne.cz/dvtv/petricek-evropa-se-nesmi-roztristit-nemohla-by-celit-svetu/r~a163cfe42c9211e5989d0025900fea04/), co utváří samotnou podstatu demokracie. A mimo jiné varuje před tím, aby byla demokracie chápána jen jako pouhá vláda většiny, neboť kvalita demokracie je do značné míry určována právě ohledem na menšiny, na jejich potřeby a hodnoty. Demokracie není přehlíživá a neměla by být ani bezohledná. Svůj podíl si nezaslouží jen ti, kteří tvoří aktuální většinu.*

{% photo src="https://i.ohlasy.info/KCzPYfe.jpg" %}

Také v životě města je nutné nepřehlížet zájmy a potřeby menšin. Možná i zde je to důležitějším znakem rozvoje, vstřícného prostředí a dobrého života než velkolepé investice určeně takzvaně pro všechny, někdy však možná spíše pro přehlíživou většinu. 

V poslední době se v Boskovicích diskutuje hned o několika menších záměrech určených pro úzce vymezenou skupinu obyvatel: lezecká stěna, psí hřiště, skatepark, digitalizace letního kina. A jistě se najde i dost dalších. Jsou to věci, které nikdy nebudou sloužit většině. Přesto ve městě citelně chybí, a co je důležité – proti zájmům většiny nijak nejdou. Nikomu neškodí. Společně by naopak pomáhaly vytvářet zázemí pro pestrý a aktivní život. A dohromady možná osloví a potěší stejný počet lidí jako velké a o řád nákladnější investiční projekty typu zimní stadion, sportovní hala či knihovna. Ty potřebujeme samozřejmě také, ale úspěch či neúspěch aktuálně vládnoucí koalice se jistě nebude posuzovat jen podle nich. Postavit halu nestačí. Možná daleko zajímavější bude sledovat, kolik drobnějších aktivit se podaří podpořit, aby město skutečně ožilo. 

Život se navíc neustále proměňuje a rozumná podpora dnes spíše okrajových aktivit může přinést netušené ovoce. Kdo ještě před pár lety předpokládal, že se Boskovice stanou díky Boskovickým běhům jakousi baštou tohoto sportu? A to při nákladech nejspíš velmi efektivních, ve srovnání se sporty jinými.

Samozřejmě však nestačí jen sedět a pozorovat, co se politikům na radnici daří či nedaří. Větší aktivita musí vzejít od nás ode všech. A netýká se to jen investičních záměrů. Velkým tématem je stále i stav a další rozvoj městské památkové zóny. A nejde jen [o kontroverzi ve věci rekonstrukce Panského dvora](http://ohlasy.info/clanky/2015/07/pansky-dvur-bez-razitka.html). Velmi sympatický je postřeh kunštátského kastelána Radima Štěpána, který se [pro Ohlasy v závěru článku vyjádřil](http://ohlasy.info/clanky/2015/07/kunstatsky-zamek.html), že památkáři mají značné rezervy v osvětě a schopnosti vysvětlovat svou práci. Sympatický proto, že se kunštátský památkář nebojí pojmenovat chybu na vlastní straně. Pro nás ostatní by z toho nemělo plynout ponaučení, že chyba je na straně památkářů. Ne, chyba je obvykle i na naší straně a my bychom se podobně jako Radim Štěpán neměli bát ji pojmenovat. Selhávají památkáři, selhávají politici a selhává i pasivní veřejnost. A také novináři, neboť jsme se málo a nedůsledně tématu věnovali.

V průběhu dalších měsíců se bude stále více ukazovat, jaká je tedy ta změna, o které rozhodli voliči v komunálních volbách loni na podzim. Možná už jsme trochu netrpěliví. Ale to není důvod začít nadávat. To je důvod být aktivnější. Přestože to může vypadat jako marné, neboť jsme v té či oné menšině. Skutečná demokracie totiž s menšinami počítá.


