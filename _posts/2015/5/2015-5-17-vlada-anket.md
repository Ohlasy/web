---
title: Nelze vládnout pomocí anket
category: názory a komentáře
cover-photo: https://i.ohlasy.info/GIpLAiHl.jpg
author: Tomáš Trumpeš
tags: politika
---

*Demokracie je složitá, pomalá, náročná a přitom nejlepší forma vládnutí a správy věcí veřejných. Jestli ji něco ohrožuje, pak je to často dojem, že problémy by šly rozhodovat snadno, efektivně, bez zbytečných řečí a bez zbytečné námahy. Cílem demokracie totiž není hledat a nacházet snadná a efektivní řešení, ale řešení moudrá, konsenzuální a také ohleduplná.*

{% photo src="https://i.ohlasy.info/GIpLAiH.jpg" %}

Způsobů, jak se kvalifikovaných řešení dobrat, je rovněž mnoho. A právě proto, že cesta k cíli je tak složitá, lze jí těžko dosáhnout jen pomocí jednoho nástroje. Od politiků proto musíme chtít, aby si tuto pestrost potřeb a ohledů, stejně jako nutnost užití celé škály nástrojů na cestě k dobrým rozhodnutím uvědomovali. Spoléhat se až příliš na jeden z nich je nebezpečné, a to právě proto, že to může vypadat jednoduše a efektivně.

Jedním z nástrojů, které mohou vedení města napomoci k dobrým rozhodnutím, jsou bezesporu také ankety. [První obsáhlejší anketa](http://ankety.boskovice.cz/zdravemesto/) vzešla z veřejného fóra pořádaného Zdravým městem Boskovice. Principiálně lze město za uspořádání fóra, které navíc vypadalo velmi dobře připravené a vedlo ke konkrétním podnětům, jen pochválit. Anketa, která z něj vzešla, už se bohužel tolik nepovedla, protože míchá věci obtížně slučitelné a nutí respondenty stanovovat priority mezi záležitostmi zcela nesouměřitelnými. Některé body jsou pak ankety zcela nehodné. Případně naprosto nekonkrétní. O tom, jestli se mají čerpat eurofondy, případně o tom, jestli se má řešit situace v nemocnici (mimochodem jaká?), snad netřeba hlasovat v anketách. Problematické je rovněž to, že lze hlasovat pouze pro dvě možnosti. Dobré je naopak obohacení ankety o možnost vlastního námětu. Bizarní je, že se v anketě neobjevilo téma sportovní haly. A nelze to zastřít tím, že jednotlivé body vzešly z veřejného fóra. Politici a úředníci se ho účastnili v takové míře, že sportovní halu mezi hlasované body jistě mohli navrhnout a prosadit. Pokud u klíčového problému, který město řeší, neměli tu potřebu, je to přinejmenším zvláštní.

Výsledky ankety by tak snadno mohly být dost zavádějící. Proto je dobré si připomenout, že žádný nástroj není samospasitelný. Je jistě chvályhodné, když vedení města často mluví o tom, že se bude snažit veřejnost do plánování a rozhodování maximálně vtáhnout. Ale od politiků chceme také politická rozhodnutí, tedy rozhodnutí, která udělají za nás. Proto jsme si je zvolili, aby nás zastupovali. Politik, který chce čtyři roky vládnout, aniž by mu do toho kdokoliv mluvil, je samozřejmě špatný. Ale politik, který by sám neříkal žádná stanoviska a chtěl vše řešit jen pomocí anket a veřejných průzkumů, je také špatný. Politikům nedáváme jen právo rozhodovat, platíme také jejich čas, aby se jednotlivými tématy místo nás zabývali a pak nám zřetelně vysvětlili, jaké a proč zastávají stanovisko a jaké prosazují řešení. Politik nemůže být bez názoru, není to pouhý moderátor mezi občanem, který něco chce, a úředníkem, který to vykoná.

Dalším problémem ankety je tudíž to, že máme hlasovat o věcech, ve kterých možná vůbec nejsme kompetentní rozhodnout. K jednotlivým problémům, které radnice řeší, přeci ještě přibývá hledisko odborné. A to nelze vůbec pominout. A stejně jako nemůžeme propadnout představě, že za nás odborníci všechno vyřeší, neměli bychom ani propadnout dojmu, že je k ničemu nepotřebujeme a na všem se domluvíme v anketách.

Netvrdím, že stále ještě poměrně nové vedení Boskovic takové je. Jisté nebezpečí zde ale cítím. Když říká starostka města, že podobné ankety pro ni budou důležitým signálem, je to nejspíš v pořádku. Pokud říká místostarosta pro kulturu [v poněkud pitoreskně vedeném rozhovoru](http://regionpress.cz/Petr-Malach-se-chysta-na-Boskovicke-behy-do-kultury-by-rad-zapojil-obyvatele-mesta-id-16046.aspx), že by se pomocí anket a dotazníků měla vytvářet kulturní dramaturgie, je to už na pováženou. A pokud by se nám na konkrétní otázky po stanoviscích politiků stále častěji dostávalo odpovědí, že veřejnost dostane prostor se vyjádřit a podle toho se uvidí, bylo by to nebezpečné. Vládnout pomocí anket by totiž bylo velmi krátkozraké. Od politiků zkrátka musíme chtít víc.
