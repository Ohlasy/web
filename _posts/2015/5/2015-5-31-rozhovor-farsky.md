---
title: „Raději říct dvě slova, z nichž jedno nebude to nejlepší, než neříct nic,“ říká radní pro komunikaci Vladimír Farský
cover-photo: http://i.imgur.com/aSrYBxil.jpg
author: Tomáš Trumpeš
---

*Vladimír Farský strávil 12 let v opoziční lavici jako nestraník zvolený za KSČM. Po posledních volbách byl koalicí ČSSD + KDU-ČSL + ANO 2011 vyzván k účasti v boskovické městské radě, stal se tedy radním a byl zvolen předsedou redakční rady městských médií. Před blížícím se důležitým jednáním zastupitelstva jsme mluvili o jeho dosavadní zkušenosti z práce ve vedení města, o jeho vazbě na KSČM, o otevřenosti radnice a samozřejmě také o klíčovém aktuálním tématu, totiž o sportovní hale.*

<img src="http://i.imgur.com/aSrYBxi.jpg" alt="Vladimír Farský" class="img-responsive">

**Nejprve bych se zeptal na váš čistě lidský pocit – jaké to je dostat se po letech v opozici mezi 9 lidí, kteří řídí město? Jak to prožíváte?**

Zprvu jsem se toho trošku obával. Ale do voleb jde člověk s tím, že se může zadařit. Když ta situace přišla a byla mi nabídnuta účast v radě města, tak se člověk trochu zarazí a uvědomí si zodpovědnost, která se na něho valí. Byl jsem z toho trochu na nervy, ale úkolů začalo přibývat takovým způsobem, že už na to pak ani nebyl čas. Z obav jsem přešel i do určitého nadšení, protože jsem poznal, že většina radních jsou mí dobří známí. Osobní kontakt hraje velkou roli. Z průběhu jednání mi hned od začátku připadalo, že jsme kolektiv, který má před sebou velký cíl – chceme to v Boskovicích změnit, chceme vládnout dobře a poučit se z chyb, které jsme ještě nedávno kritizovali. Nabyl jsem dojmu, že táhneme za jeden provaz, má to smysl a snad se nám podaří něčeho dosáhnout.

**Promítá se do běžného jednání nějak, že nezastupujete žádnou ze stran podepsaných pod koaliční smlouvou, ale byl jste do rady přizván? Nejste tam jako outsider?**

Jsem tam sice sám a jako nestraník. Ale byl jsem lídr KSČM, podílel jsem se z větší části i na sestavování programu. Nevím, jestli voliči volili z větší části mě jako osobnost, nebo stranu KSČM. Ono to možná bude tak půl na půl. Rozhodně jsem se při sestavování programového prohlášení rady snažil dostat tam co nejvíc z volebního programu KSČM.

**A podařilo se vám to?**

Podařilo. Domnívám se, že stěžejní věci, které jsme jako levicová kandidátka prosazovali, tam jsou – sociální bydlení, starost o občany. A také sportovní hala, na které se intenzivně pracuje, i když přímo v programovém prohlášení není. 

**V radě jsou další dva nestraníci za ANO, hnutí nemá ani žádného člena – zastupitele. Takže solitéři jste tam vlastně tři. Neznamená to ovšem, že tady prakticky vládne ČSSD a KDU-ČSL, které také drží posty starosty a místostarostů, a vy ostatní jste tam do počtu?**

Určitě ne. Nesetkal jsem se s tím, že by si něco takto prosazovali, vždycky je to konsenzus, nakonec zveřejňují se výsledky hlasování a z toho to lze poměrně dobře vyčíst. Kdybych byl zásadně proti něčemu, ruku pro to určitě nezvednu.

**Nenarážíte kupříkladu se svým odlišným názorem na Boskovickou spojku?**

Boskovická spojka se Boskovic týká, ale my o tom rozhodovat nebudeme. To je hlavně na rozhodnutí kraje a SŽDC. Můj osobní názor je, že jsem odpůrcem této stavby, myslím si, že by to šlo řešit jiným způsobem, bez takové velké investice. Ale všude prezentuji, že to je můj osobní názor. 

**Vaše jmenování do rady doprovázely protesty opozice, že se tím otevírají dveře komunistům, za které jste kandidoval. Vadilo vám to?**

Já tu značku nesu už mnoho let, byl jsem za KSČM v zastupitelstvu tři volební období. Takovéto věci poslouchám neustále, ale to se nedá nic dělat.

**Zaujalo mě na videozáznamu z generální stávky v Listopadu 1989, že jste patřil k dost viditelným účastníkům. Jak jste tehdy revoluci prožíval?**

U mě je to trochu paradox. Já jsem měl před revolucí s komunisty trošičku problémy v zaměstnání. Byl jsem za nějaké své názory zván před výbor a podobně. Příliš jsem nespolupracoval, byl jsem vedoucí u Pionýrů, ale nedošlo u mě k návaznosti, která byla tehdy logická, což bylo stát se funkcionářem SSM a přejít do strany. Já jsem zůstal pouze u práce s dětmi. Na sjezdy SSM jsem musel být zván jen jako host, bez přímého vlivu. V revoluční době nám bylo nabízeno, že si pár let mákneme a budeme se mít dobře jako v Německu a budeme mít demokracii a svobodu. Tak kdo by na to neslyšel?

**Takže revoluci jste prožíval euforicky?**

Ano, na těch záběrech je to vidět. V té době jsem svépomocně stavěl bytovku kousek od náměstí. Vždycky jsme pracovali, a když se měla konat nějaká akce, tak jsme zahodili lopaty a letěli se zúčastnit, protože jsme od toho očekávali něco dobrého. Jak to pak probíhalo dál, je otázka další.

<img src="http://i.imgur.com/Yda1UdD.jpg" alt="Vladimír Farský" class="img-responsive">

**Jak konkrétně probíhá vaše komunikace s KSČM – potkáváte se a radíte se třeba o tom, jak budete o čem hlasovat v radě? Konzultujete s nimi své postoje?**

Hlasování v radě nekonzultuji, spíš jsem občas zván na jednání střediskového výboru, kde je to víceméně informativní. Spíše oni se chtějí dozvědět, co se ve městě děje nového a jakým způsobem se nejžhavější témata řeší. Materiály před radou jsou neveřejné, takže to ctím a nikoho s tím neseznamuji. Probíráme spíš myšlenky a postoje. Setkal jsem se s problémem, že na mě u okresního výboru KSČM podala stížnost bývalá zastupitelka, paní Hudcová. Bylo to kvůli mým hlasováním, že jsem zvedl ruku pro vyvěšení tibetské vlajky a pro dar církvím na opravy. Svolalo se výjezdní zasedání okresního výboru v Boskovicích, tam jsem byl přizván, abych to vysvětlil. Nutno dodat, že moje názory akceptovali, takže jsem z toho vyšel se zdravou kůží a naopak posílen.

**Za pár týdnů nás čeká finální rozhodnutí o hale. Upřímně: není už od voleb jasné, jak dopadne? Dovedete si představit, že by stávající koaliční zastupitelé i vy osobně jste zvedli ruku pro dostavbu na Slovákově, i kdyby nakrásně všechny audity a právní rozbory řekly, že pokračovat lze?**

Já se snažím dívat se na věci vždy objektivním způsobem. Kdyby ze všech informací, které sháníme, vyšlo, že bude lepší pokračovat s halou na Slovákově, pak bych se asi podřídil. 

**A v jaké je to fázi?**

Dnes máme výsledky auditu, jedná se s vlastníky pozemků, máme nastíněné možnosti dotací. Celé roky nám bylo tvrzeno, že halu není možné postavit z dotací, ale jak jsme zjistili, to není tak úplně pravda. Zástupci města vyjeli na exkurzi do brněnských Tuřan, kde byla postavena víceúčelová tělocvična, 85 procent šlo z prostředků EU. Tím by to bylo postavené do úplně jiného světla. Kdyby se město mělo podílet na stavbě jen 15 procenty, no tak potom…

**…si můžete dovolit utratit pár milionů za pozemek.**

Přesně. Je to úplně jednoduché a samo se to nabízí. Proto velice intenzivně probíhají jednání. V programovém prohlášení je revitalizace celého areálu Červené zahrady, takže na tom pracujeme, i kdyby to nemělo přímou souvislost s halou. Jsou tam další části pozemků v jiných místech. My razíme tu politiku, že nebudeme jako předchozí vlády dělat to, že se rozprodaly pozemky či objekty, viz třeba kuželnu. Tímto směrem nejdeme, naopak se snažíme pozemky třeba směnit, aby se ten náš prostor rozšiřoval. A jeví se nám, že v lokalitě mlýna a pozemku po bývalém lihovaru je možná jedinečná příležitost ty pozemky získat. Ať už by tam byla hala, nebo ne. Ale v územním plánu a v koncepci je sportovní areál v této lokalitě, takže to má svou myšlenku, areál by se mohl dále rozvíjet. Pokud by se zadařilo, mohla by se zde hala postavit, se všemi výhodami, které to poskytuje. Zjišťujeme veškeré informace, aby rozhodování zastupitelů mohlo být zodpovědné.

**A už ty informace máte?**

Celou řadu jich máme, na 8. června je svolána koaliční rada, kde nám budou poskytnuty možná všechny zbývající informace, a tam se budeme domlouvat na postoji. 

**Do jaké míry vás ovlivňuje přímočarý postoj opozice, ve kterém zaznívá i něco jako vyhrožování žalobou? Vnáší to do koalice nervozitu?**

Určitě nevnáší. V prohlášení opozice je trošku špek, že jsou tam strany, za které to zastupitelé podepsali, ale podpisy jsou nečitelné.

**Pojďme se o tom bavit spíše věcně. Obáváte se žaloby?**

Dobře. Neobáváme. Byla to jedna ze součástí auditu, ptali jsme se na to, i na střet zájmů zastupitelů, kteří jsou v občanském sdružení Obzor (sdružení vystupuje proti hale na Slovákově, pozn. red.), i na hospodárné využití prostředků města. Všichni s tím budou zavčas seznámeni. Já jsem nabyl dojmu, že z tohoto mít strach nemusíme.

**Co bude dál, pokud se Slovákova odpíská? Věříte, že na konci volebního období budou mít Boskovice halu?**

Jestli budou, nebo nebudou, to nevím, ale určitě je naděje, že by se mohla začít stavět.

**Tipnete si, kde to bude?**

Teď momentálně se jeví možnosti za Střední pedagogickou školou nebo na Červené zahradě. Plus další věci, které jsou méně pravděpodobné či výhodné, jako za zemědělskou školou na Hybešově. Můj tip a můj kůň je pořád Červenka. A halu chceme multifunkční, aby sloužila i pro kulturu.

<img src="http://i.imgur.com/RNN3eaM.jpg" alt="Vladimír Farský" class="img-responsive">

**Stal jste se šéfem redakční rady městských médií. Změna zatím ale není víceméně patrná. Plánujete nějakou radikálnější proměnu?**

Slyšel jsem názory, že už jsme u moci půl roku a výsledky ještě nejsou vidět. Nutno říct, že nejprve se dělaly kroky, které jsou spojeny s legislativou. Řeknu příklad: přímé přenosy ze zastupitelstva. Muselo se to ošetřit, aby se změnil jednací řád, takže to schválilo zastupitelstvo v únoru a teprve teď bude možno to spustit.

**A rovnou jste nasadili docela atraktivní program.**

Bude to asi poměrně veselá premiéra, věřím, že záživná a lákavá pro diváka. Jinak vznikla nová redakční rada, která oficiálně funguje teprve od května. Stihli jsme zrevidovat pravidla pro fungování radničních médií. A co se týče internetu a diskuse na webu, bylo potřeba se zamyslet a zvážit možnosti. Mimo jiné i finanční a technologické. Věnovali jsme dlouhou dobu sondování, jak to funguje v jiných obcích, kde diskuse existuje a jsou s ní spokojeni. Nakonec nám firma, která obhospodařuje městský web, nabídla zajímavou slevu.

**Takže přímo na webu města bude diskuse pro občany?**

Takto to máme připraveno. Zástupci ČSSD zprvu hovořili o nějaké formě otázek na starostku, což jsme lehce překopali. Vymysleli jsme otázky na vedení města, tedy starostku i místostarosty, protože každý z nich má nějaké okruhy působnosti. Takže se lidé budou ptát přímo podle jejich kompetencí. A druhá věc bude diskuse na různá témata. To považujeme za stěžejní. Myslím, že veřejnost to chce. Má to svá úskalí, vnímám, že v Boskovicích byla diskusních fór celá řada a nedopadly dobře. Shodli jsme se, že základní pravidlo bude, že musí existovat registrace, protože anonymní debata by takto skončila znovu. Nerad bych rozjížděl něco, co budeme po dvou měsících muset zase zavírat. To v žádném případě. Zvolili jsme jemnější formu registrace, kde občan nemusí jít na úřad a dostat po ověření totožnosti přístupové kódy, bude to volnější. Rozjedeme to, necháme tomu nějaký čas a uvidíme. Pokud by se to začalo zvrhávat, museli bychom pravidla přitvrdit.

**To mluvíme o tom, že občané dostanou možnost komunikovat s radnicí. Ale z druhé strany: zdá se vám, že dnes radnice komunikuje otevřeněji směrem ven?**

Co se týká tisku, je domluva taková, že za město budou mluvit starostka a místostarostové. Práce tiskového mluvčího byla ukončena. Jakým způsobem komunikuje vedení města s novináři je možná trochu subjektivní.

**My máme někdy pocit, že jste tajnůstkáři. Uvedu vám dva příklady: rada projedná restrukturalizaci úřadu, která znamená konec dvou vedoucích odborů, druhý den na tiskovce se nedozvíme nic. Teď se na tiskovce kolega ze Zrcadla na základě informace z Blanska zeptal na převod muzea na kraj. A dozvěděli jsme se, že je to v podstatě hotová věc, což by jinak nikdo neoznámil. Není to zase tak, že zásadní kroky vedení města tutlá?**

Je to dobrá otázka, ale asi spíš na členy vedení města. 

**Ale vy jste v radě a tam řešíte ty věci taky. Proč nám to druhý den neřeknete?**

Mně se to třeba taky nelíbí, od té doby, co jsem byl zvolen předsedou redakční rady, upozorňují pokaždé na některá témata, že budu chtít do radničních médií informace. A až se rozjede diskuse, budu požadovat, aby se informovanost a komunikace ještě více vylepšila. Je to dané v programovém prohlášení. Asi je to pole neorané a chce to ještě zlepšovat.

**Říkalo se, že přichází koalice změny. Už jsme na to narazili, ale jaké máte ohlasy od svých voličů? Jsou trpěliví, nebo se jim změn zdá zatím málo?**

Je to spíš podle jednotlivých témat. Lidé se ptají, co bude s halou a jak to vypadá v nemocnici. To je všechno živé. Ale ti občané, kteří nám říkají, že se nic neděje a změny nejsou vidět, jdou spočítat na prstech jedné ruky. Snažím se vysvětlovat souvislosti a myslím, že některé konkrétní věci už vidět jsou: třeba zveřejňování hlasování a zápisů z rady. To jsou dílčí kroky, ale co šlo, to jsme udělali hned zkraje. Něco si svůj čas vyžádá.

**Na řadu otázek po dalších krocích vedení města často odpovídá, že je stanoví strategický plán. Ale kdybyste mluvil za sebe – co vy pokládáte za podstatné, jaké máte své představy a co konkrétní byste chtěl především prosadit?**

Z pozice předsedy redakční rady pokládám za klíčovou právě komunikaci. Na té je potřeba pracovat neustále. Aby to bylo o předávání informací, jak občanů radnici, tak zpět od radnice k občanům. Vnímám takovou konzervativnost. Nechuť by bylo silné slovo, spíše opatrnost. Můj názor je, že je lepší být otevření, raději říct dvě slova, z nichž jedno nebude to nejlepší, než neříct nic. 

**A nějaké konkrétní projekty, na kterých by se mělo pracovat?**

Určitě to, co hýbe Boskovicemi. To je především hala a také řešíme nemocnici, kde to chvíli vypadá tak a chvíli jinak. A pak přetíženost dopravy ve městě, stav komunikací a knihovna. Tam je potřeba už rozhodnout, jak to bude. 
