---
title: Gianniho kulturní výběr na květen
cover-photo: http://i.imgur.com/8gLiW7Sl.jpg
category: zpravodajství
author: Jan Bařinka
---

*Výběr zajímavých kulturních akcí na květen zpracoval pro čtenáře Ohlasů opět Jan Bařinka, řečený Gianni.  Gianni je vystudovaný estetik a má široké spektrum divácké i posluchačské pozornosti, takže ho můžete potkat prakticky všude: od klubových párty až po koncerty vážné hudby. Nejspíš málokdo navštíví tolik kulturních akcí jako on. Součástí jeho textu je také malé ohlédnutí za uplynulým měsícem.*

### Hudba

Jednu z největších hudebních lahůdek si budeme moci vychutnat hned v první květnový den, v pátek 1. května totiž v rámci Boskovických běhů vystoupí brněnská rocková skupina Progres 2. Ze strany občanského sdružení se jedná o zatím nejodvážnější dramaturgický počin a doufám, že jejich vystoupení návštěvníci této masové sportovní akce ocení. Na závěr celé akce vystoupí také místní kapela Karlovy hračky. V pilastrovém sále Státního zámku Kunštát se v týž den v 18:00 uskuteční Slavnostní koncert k zahájení sezóny 2015 v podání souboru Vernum 2013 Ensemble.

Ve dnech 6. a 7. května se bude v Boskovicích konat minifestival moderní vážné hudby Možná hudba. Ve středu 6. května od 18:00 proběhne v Galerii Otakara Kubína muzikologická přednáška Pavla Šnajdra o moderní hudbě, následovat bude koncert z tvorby Arvo Pärta v 19:30 v místní synagoze. Hrát bude Petra Machková Čadová na violoncello a Kristýna Znamenáčková na klavír. Ve čtvrtek 7. května v 18:00 bude festival pokračovat v Galerii Otakara Kubína projekcí dokumentu o volné hudbě Amplified Gesture, poté se na 19:30 přesuneme opět do synagogy, kde vystoupí hudební uskupení Dust in the Groove, oscilující na pomezí moderní vážné hudby a jazzu.

V druhý květnový víkend proběhnou v Boskovicích dvě akce, které nabídnou něco víc oproti běžnému koncertu. V pátek 8. května ve 14:00 pořádá ZUŠ Boskovice ve svých prostorách bubenický workshop Josefa Cigánka s ukázkou bubenických stylů, rozborem hry a techniky, bude i prostor na diskusi a dotazy. V sobotu 9. května se ve Western Parku koná akce s názvem 371 kytar, kdy proběhne pokus o překonání českého rekordu v počtu kytaristů hrajících společně jednu píseň. Registrace hráčů začne v 10:00 před Saloonem 1870. Po skončení pokusu vystoupí folkový písničkář Slávek Janoušek spolu s Lubošem Vondrákem a ve večerních hodinách v Saloonu 1870 akci zakončí country bál.

Květen bude bohatý především na DJské akce a poslechovky. V pátek 1. května hudební klubu Sklepy pořádá tradiční akci Bassment, věnující se hudbě vycházející především z žánru drum'n'bass. Ve čtvrtek 7. května nás čeká electroswingový večírek na Turbíně, V sobotu 9. května na Sklepech nás DJ Tomek roztančí v balkánském stylu. Pátek 15. května bude patřit reggae, Boskovice totiž poprvé ve své 25leté historii navštíví Swamp Safari Sound System a zahraje v hudebním klubu Sklepy. Tam si také můžete v sobotu 30. května zajít na páté vydání poslechové akce Oldies Night.

V neděli 24. května navštíví boskovické letní kino v rámci svého letošního turné hudební skupina Čechomor.

Čekají nás také dva klubové koncerty. V pátek 22. května na Turbíně zahraje country-punková italská kapela Seeking a Drop, poté vystoupí zpěvačka z Berlína s přezdívkou A Lazy Cat. V sobotu 23. května navštíví hudební klub Sklepy se svým alternativně rockovým programem kapela Dragon Rock z Lanškrouna. V pátek 29. května budeme mít možnost v Zámeckém skleníku slyšet vystoupení violoncellového dua manželů Havlových, bude se jednat o zahajovací koncert Japonských zastavení a v rámci stejného večera zazní zhudebněné básně slavného japonského básníka Bašoa v podání Táni Fischerové. Tou dobou už budou na Sklepech připraveny kapely Hrozně a Vítrholc, spadající do sféry alternative rocku a undergroundu.

V Letovicích se tentokrát zaměřili spíše na záležitosti bližší střednímu proudu. V úterý 12. května bude z letovického zámku televize NOE přenášet nový hudebně zábavný TV pořad Přijďte večer k nám, v rámci něhož bude účinkovat Petr Sovič & Golden Big Band Prague a hosté: Karel Štědrý, Martin Chodúr, Ilona Czáková, Dagmar Zázvůrková, Zuzana Vlčeková, Jan Smigmator, Tomáš Savka a další. Ve čtvrtek 28. května namísto slibované Věry Martinové vystoupí v letovickém kulturním domě Leona Machálková. Nejzajímavější letovickou hudební akcí se tak v květnu stává klasické kytarové trio Nété, jejich produkci si můžete poslechnout ve středu 13. května v tamním kulturním domě. Tam se také ve čtvrtek 21. května v 17:00 bude konat jarní koncert pěveckých sborů, konkrétně půjde o dětské sbory Carmina a přípravka Sluníčko ZUŠ Letovice, pěvecký sbor Cantamus při ZUŠ Letovice, komorní pěvecký sbor Carpe diem při MKS Letovice, spojené pěvecké sbory Bohuslava Martinů při MKS Letovice a Vlastimil Vanovice.

### Divadlo

V pátek 1. května se v areálu Jeskyně Blanických rytířů uskuteční čtení Máchova Máje v podání divadelního souboru LMD Kunštát.

V úterý 19. května v 10:00 hodin přijede do letovického kulturního domu Divadlo Tramtarie Olomouc s představením pro děti s názvem Pohádky z mléčné dráhy.
 
### Výstavy

Od 1. května bude možné v rámci prohlídek boskovického zámku zhlédnout výstavu kostýmů z populárního televizního seriálu Arabela. Výtvarníkem kostýmů je Theodor Pištěk, mimo jiné držitel Oscara za kostýmy k filmu Miloše Formana Amadeus a tvůrce uniforem pražské Hradní stráže. V úterý a ve středu 26. a 27. května se budou v zámecké zahradě konat Dětské dny s Arabelou, připravené ve spolupráci s divadelní a šermířskou společností Gonfanon.

V sobotu 2. května od 10.00 do 17.00 bude Marie Brožová v  Kafe za rohem v rámci svého projektu Obhajoba pastelky pracovat na obraze z cyklu znamení horoskopu – Blíženci. Kolemjdoucí pozve do svého otevřeného ateliéru, ve kterém prozradí tajemství své unikátní techniky pastelek a naláká k výletům do krajiny fantazie.

Ve středu 6. května bude v Židovském domě slavnostně zahájena výstava Löw-Beerovy vily, věnovaná cenným architektonickým památkám první třetiny 20. století vybudovaným rodinou Löw-Beerů ve Svitávce, v Brně a v Chrastavci.

Ve čtvrtek 7. května v 16:00 proběhne v Muzeu Boskovicka vernisáž výstavy Letci RAF, výstava o občanech z Boskovic a okolí, kteří za 2. sv. války působili jako letci nebo pozemní personál v RAF – Royal Air Force, britském Královském letectvu. Celá akce začne už v 15:30 na náměstí, kde bude vystaven letoun Spitfire.

V sobotu 9. května od 15:00 se bude v areálu Jeskyně Blanických rytířů konat vernisáž výstavy Terra. Vernisáž doprovodí hudební uskupení z Brna, kapela Perfect Time, věnující se převážně šansonu a jazzu.

V sobotu 16. května bude v Galerii Otakara Kubína slavnostně zahájena výstava obrazů absolventky AVU Jitky Chrištofové s názvem Chattam-šad. Název výstavy označuje démona, strašidlo, něco, co se musí překonat, aby se odhalil bezmezný pramen poznání. Úvodní slovo pronese Veronika Macháčková, na piano a kachon zahrají Karel Stria a Lubomír Hluštík. Výstava potrvá do 7. června.
 
### Přednášky, besedy, autorské čtení

Kromě přednášky Pavla Šnajdra v rámci minifestivalu Možná hudba se dočkáme ještě několika dalších besed, autorských čtení a přednášek.

Ve čtvrtek 7. května budeme v boskovickém kině svědky akce s názvem 40 dní pěšky do Jeruzaléma. Spíše než o cestovatelskou besedu jde o stand-up comedy, s kterou její autor Ladislav Zibura vyprodává sály po celé republice.

Ve středu 13. května proběhne v židovském obecním domě setkání se spisovatelkou Edou Kriseovou a její autorské čtení z knih Václav Havel – životopis a Duši, tělo opatruj. Součástí večera bude beseda s autorkou. Hudební doprovod obstarají Irena a Vojtěch Havlovi.

Ve čtvrtek 21. května v17:00 se v Židovském obecním domě v rámci cyklu Časové a nadčasové uskuteční beseda, kde Zuzana Prudilová přiblíží okolnosti vzniku archivu Centra vizuální historie Malach a Nadaci šoa Univerzity Jižní Kalifornie.

V pátek 22. května v18:00 proběhne v Galerii Otakara Kubína tradiční poslechová přednáška prof. Miloše Štědroně s názvem Setkání s Milošem Štědroněm a hudbou.
 
### Film

V květnu bude v boskovickém kině posledními dvěma filmy uzavřena retrospekce Ingmara Bergmana, těšit se můžeme v pondělí 11. května na Podzimní sonátu a v úterý 19. května na film Fanny a Alexandr. V sobotu 9. května se bude v rámci Projektu 100 promítat kultovní film Davida Finchera Klub rváčů. Ve středu 27. května budeme svědky projekce němého filmu s Vlastou Burianem a Anny Ondrákovou Milenky starého kriminálníka, živý hudební doprovod obstará boskovický mandolinista Martin Krajíček. Silným estetickým zážitkem bude bezesporu také britský snímek Pestrobarvec petrklíčový z roku 2014, nabízející lesbická a sadomasochistická erotická témata. Promítat se bude rovněž v boskovickém kině, a to v neděli 3. května.
 
### Ohlédnutí za dubnem

Z kulturních akcí, které jsem měl možnost v našem regionu navštívit v měsíci dubnu, jednoznačně vyčnívají dva zážitky. Těžko je můžu nějak srovnávat, neboť každý z nich náleží k jinému druhu umění. Jedná se o projekci filmu Persona a koncert klavíristy Igora Ardaševa.

Persona je mým nejoblíbenějším filmem od Ingmara Bergmana, tentokrát jsem měl možnost ji vidět v kině, a to dokonce v kvalitní restaurované kopii. O to víc jsem mohl ocenit dokonalost tohoto filmu, který považuji za dost možná nejlepší film, který jsem vůbec kdy viděl. Toto tvrzení je možná příliš silné, ale při každém opakovaném zhlédnutí Persony tomu znovu věřím.

Silným hudebním zážitkem bylo, jak už jsem zmínil, klavírní vystoupení virtuoza Igora Ardaševa v zámeckém skleníku. Důkazem jeho mistrovství budiž i to, že Schumann a Smetana se mi v jeho podání líbili ještě víc než Beethoven a Prokofjev, přestože romantismu obecně přednost nedávám.

Duben tedy nabídl nejlepší akce především ve svém závěru, což potvrdil i Jarní koncert v evangelickém kostele 30. dubna. Spojení žáků ZUŠ a gymnaziálního pěveckého sboru Nota se ukázalo jako šťastné a bylo příjemné vidět množství mladých lidí s opravdovým zájmem o hudbu.

Na závěr mi to nedá a musím se zmínit o 24. dubnu, který byl v našem regionu nebývale kulturně nabitý. Kvalitní jazzové koncerty ve skleníku i v Letovicích, reggae na Turbíně i v Kunštátě, punkový koncert na Sklepech – všechny tyto akce jistě stály za navštívení, jak mi potvrdili i jejich jednotliví účastníci. Ironií osudu je, že já sám jsem v ten večer aktivně kulturně účinkoval mimo tento region, musel jsem si tedy tyto koncerty nechat ujít všechny.
