---
title: Gianniho kulturní výběr na červen
cover-photo: http://i.imgur.com/rAHJKmVl.jpg
author: Jan Bařinka
---

*Výběr zajímavých kulturních akcí na květen zpracoval pro čtenáře Ohlasů opět Jan Bařinka, řečený Gianni. Gianni je vystudovaný estetik a má široké spektrum divácké i posluchačské pozornosti, takže ho můžete potkat prakticky všude: od klubových párty až po koncerty vážné hudby. Nejspíš málokdo navštíví tolik kulturních akcí jako on. Součástí jeho textu je také malé ohlédnutí za uplynulým měsícem.*

### Hudba

Červen 2015 nabízí na poli hudby nebývalé žánrové rozpětí. Hned několik koncertů klasické hudby můžeme navštívit v rámci hudebního festivalu Concentus Moraviae: Ve středu 3. června na boskovickém zámku na cemballa a kladívkové klavíry zahrají Barbara Maria Willi a Jos van Immerseel. Ve čtvrtek 4. června ve slavnostním sále zámku v Rájci-Jestřebí vystoupí Bruno Helstroffer s méně obvyklým strunným hudebním nástrojem zvaným theorba. V neděli 7. června se můžeme těšit na vokálně-instrumentální soubor Plaisirs de Musique, tentokrát na zámku v Lysicích. Na zámek do Rájce-Jestřebí se festival vrátí ve středu 17. června, kdy svoje vystoupení odehraje Goeyvaerts String Trio s repertoárem od 13. století až k postmoderně Alfreda Schnittkeho. V neděli 21. června na nádvoří zámku v Lysicích zahraje Pacora Trio se sólistkou Janou Semerádovou na barokní traverso. Posledním koncertem, který Concentus Moraviae v červnu v našem regionu pořádá, bude v pondělí 22. června vystoupení souboru Cappella Mariana s uměleckým vedoucím Vojtěchem Semerádem v kostele sv. Jakuba v Boskovicích.

Pro někoho možná náročnější dramaturgie festivalu Concentus Moraviae je v červnu vyvážena mainstreamovými koncerty v boskovickém letním kině. V neděli 7. června zde vystoupí Hana Zagorová s Petrem Rezkem, ve čtvrtek 25. června budeme svědky vystoupení Michala Davida, o jehož významu v rámci české kultury už jsem v Ohlasech [psal dříve](/clanky/2015/04/michal-david-za-hranici.html).

Několik zajímavých akcí se odehraje i na scéně klubové. V pátek 5. června navštíví hudební klub Sklepy keňský reggae zpěvák Fireson Bantu, večer doplní DJ Ntkz a někteří členové brněnsko-boskovické Jahneral Sound Crew. Na Sklepech se opět dočkáte i tradičních zavedených akcí: v pátek 19. června drum’n’bassové akce Suck My Disc, kde jako headliner tentokrát vystoupí DJ Amma, a v sobotu 20. června již šesté vydání Oldies Night.

V pátek 5. června se na zámku v Boskovicích bude konat Večer španělské hudby, tapas a vín. V neděli 14. června v Galerii Otakara Kubína vystoupí zpěvák Vladimír Richter za doprovodu kytaristy Jana Tuláčka s programem Vaterländische Balladen und Gesänge aneb Zpěvy (nejen) českých obrozenců. Ve středu 17. června si můžeme zajít do boskovického zámeckého skleníku na již 12. pokračování tradičního Open Micu a v pátek 19. června nás v Kafe za rohem čeká koncert skupiny Der Šenster Gob, žánrově se pohybující od swingu až k písním romským a židovským.

V Letovicích se v červnu konají dva zajímavé koncerty a jeden festival. Ve středu 17. června v kulturním domě zazpívají sopranistka Lenka Cafourková-Ďuricová a tenorista Lukáš Hacek na koncertě s názvem „Vítáme léto v lehké múze romantických melodií“, na stejném místě v neděli 28. června vystoupí česko-australské jazzové uskupení Ingrid James Quartet. V sobotu 27. června se v Letovicích koná multižánrový BiGyFest, z jehož hudební nabídky stojí za zmínku například Oskar Petr a HeléN Rockhousle nebo pražská kapela Al-Yaman. Součástí BiGyFestu bude i DJ scéna a proběhne dokonce i workshop s názvem COOL-DJ-SCHOOL.

V neděli 28. června v 15:00 bude u zámeckého skleníku vystoupením zahájena Promenádní sezóna 2015, vystoupí orchestr ZUŠ Boskovice a dechový soubor ZUŠ Boskovice. V případě nepříznivého počasí se koncert přesouvá do zámeckého skleníku.

### Výstavy

V pátek 5. června bude v letovické galerii Domino slavnostně zahájena výstava keramiky Jana Vichty, v kulturním programu vystoupí pěvecký sbor Cantamus při ZUŠ Letovice. V sobotu a v neděli 13.–14. června se v areálu Panské zahrady v Kunštátě budou konat Svátky řemesel a krásy ušlechtilých koní.

### Přednášky, besedy, workshopy

Ve čtvrtek 11. června ve zdravé výživě Na Cestě v Boskovicích proběhne přednáška Stanislava Skřičky Pozvánka do páté dimenze bez nemoci aneb 7 mýtů o zdravé výživě. Na stejném místě se ve středu 17. červnu bude konat workshop alikvótního zpěvu pod vedením Dalibora Neuwirta. V pátek 12. června přijede do Galerie Otakara Kubína hudební a literární kritik Jan Rejžek se svým legendárním hudebním poslechovým pořadem Kaleidoskop. V rámci letovického BiGyFestu se kromě DJského workshopu, o kterém jsme informovali v hudební sekci, uskuteční beseda s populárním katolickým knězem Zbigniewem Czendlikem.

### Ohlédnutí za květnem

V květnu mě velmi potěšilo občanské sdružení Sportuj s námi, které na letošní ročník Boskovických běhů pozvalo brněnskou kapelu Progres 2. Kvůli přípravě na hlavní závod jsem sice velkou část koncertu neslyšel, ale i tak jsem rád, že kulisu této akce tvořila hudba, která je bezpochyby na úrovni. V rámci profilu Ingmara Bergmana jsem měl velký zážitek ze svého prvního zhlédnutí Podzimní sonáty, jen mě trošku mrzela opravdu malá divácká účast. Co se týče kina, nelituji ani návštěvy němého filmu Milenky starého kriminálníka s živým hudebním doprovodem Martina Krajíčka.

Největším květnovým kulturním zážitkem byl ovšem festival Možná hudba 2015. Díky přednášce Pavla Šnajdra jsme měli možnost získat úžasný vhled do současné vážné hudby a o to víc si užít oba koncerty v synagoze. Pavel Šnajdr dokázal probudit zájem i v lidech, kteří k danému tématu přistupovali a priori odtažitě, a jemu i organizátorům celé akce za to patří obrovská poklona.