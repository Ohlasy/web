---
title: "Zpravodajský přehled: duben"
published: false
cover-photo: http://i.imgur.com/VfS7Cn4l.jpg
excerpt: "Výběr nejdůležitější událostí minulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v dubnu na Boskovicku událo."
author: Tomáš Trumpeš
---

První [razantnější změny v uspořádání boskovické radnice](/clanky/2015/04/personalni-zmeny-radnice.html) schválilo nové vedení města. Odcházejí tak dva dosavadní šéfové odborů: Eva Siverová a Pavel Musil.

Ve značných problémech je [solární elektrárna AKAM na Chrudichromské ulici](/clanky/2015/04/solarni-elektrarna.html). Na nájemném dluží městu za loňský rok asi 1,5 milionu korun, radnice zvažuje, že elektrárnu ze svého pozemku vypoví. Provozovatel má navíc [problémy s licencí](/clanky/2015/04/solarni-licence.html). Ohlasům právník firmy vzkázal, že AKAM v žádném případě nebude odpovídat na naše otázky.

Radnice představila na setkání s občany své [investiční záměry a plány v oblasti dopravy](/clanky/2015/04/investice-a-doprava.html). Starostka Hana Nedomová rovněž sdělila, že s výstavbou R43 to nevypadá vůbec dobře.

Mění se systém podpory sociálních služeb. Krajská podpora zajišťovaná z evropských dotací  končí, větší tíha dolehne na města. Některé služby se [bojí o svou existenci](http://blanensky.denik.cz/zpravy_region/nektere-socialni-sluzby-nedostanou-od-mest-a-obci-penize-20150420.html).

Proběhly [přijímací zkoušky na střední školy](/clanky/2015/03/prihlasky-na-stredni.html). Na řadě škol se deváťáci setkali s jednotnými, centrálně zadávanými testy, které budou od příštího roku povinné.

Boskovické zastupitelstvo budou moci občané od příštího zasedání sledovat na svých monitorech, avšak pouze v přímém online přenosu. Záznam k dispozici nebude. Zastupitelé se už rovněž nebudou krčit nad papíry, ale nad notebooky, protože materiály jim budou distribuovány elektronicky. Svět [byrokracie se mění](/clanky/2015/04/komunikace-byrokracie.html).

Pokračuje nekonečný seriál [debaty o sportovní hale](/clanky/2015/04/staveniste-haly.html). K dosavadním tématům přibývají problémy, které působí staveniště.

K soudu dospěla [korupční kauza](http://www.zrcadlo.net/clanky/Boskovicky-urednik-Kincl-mel-jako-uplatek-dostat-rifle-a-slivovici-1625/), ve které figuruje úředník Filip Kincl, který měl na starosti projednávání dopravních přestupků. Pro uplácení riflemi a lahví slivovice stanuli obžalovaní před soudem.

V Boskovicích se vystřídalo několik interpretů ze samé špičky české hudební scény – Michal Prokop, skupina Visací zámek, Robert Balzar Trio a klavírní virtuoz Igor Ardašev. Vlnu diskusí naopak rozpoutalo pozvání Michala Davida do letního kina, Ohlasy se k polemikám připojily komentáři [Tomáše Znamenáčka](/clanky/2015/04/podpora-kultury.html) a [Jana Bařinky](/clanky/2015/04/michal-david-za-hranici.html).

V boskovické nemocnici otevřeli [klientské centrum](http://boskovice.cz/nemocnice-otevrela-nove-klientske-centrum/d-25706/p1=1019).

Začala [turistická sezóna](http://boskovice.cz/boskovice-zahajily-turistickou-sezonu/d-25402/p1=1019). A Česká speleologická společnost vyhlásila nález stometrové chodby v Býčí skále [Objevem roku](http://www.zrcadlo.net/clanky/Nalez-stometrove-chodby-v-Byci-skale-je-objevem-roku-2014-1660/). Do jeskyně se však turisté mohou podívat jen výjimečně, ovšem právě k [květnu](http://www.byciskala.cz/MaRS/index.php?show=clanek&id=555).

Boskovice zpřísňují pravidla pro [umístění reklamy v městské památkové zóně](http://blanensky.denik.cz/zpravy_region/boskovicka-radnice-zprisnila-pravidla-reklamy-20150407.html). Ironií zůstávají [některé reklamy](https://www.facebook.com/tomas.trumpes/posts/10204547119697846) města samotného.

Letovice plánují rozsáhlý rozvoj, který by měl přinést značný počet [nových bytů a domů](http://blanensky.denik.cz/zpravy_region/rozvoj-letovic-studie-pocita-s-desitkami-novych-domu-a-bytu-20150427.html). Kromě toho v Letovicích doufají i v [rozvoj průmyslové zóny](http://blanensky.denik.cz/zpravy_region/prumyslova-zona-v-letovicich-se-rozroste-20150424.html).

Kunštát uzavřel spor se Svazkem vodovodů a kanalizací. Ten trval šest let a na základě znaleckého posudku [došlo nakonec k dohodě](http://blanensky.denik.cz/zpravy_region/milionove-spory-mezi-kunstatem-a-svazkem-jsou-u-konce-20150422.html). 

Okres Blansko má [třetí nejnižší nezaměstnanost](http://www.zrcadlo.net/clanky/Okres-Blansko-ma-treti-nejnizsi-nezamestnanost-na-jizni-Morave-1604/) ze sedmi okresů v Jihomoravském kraji. Celkový pokles ovlivnilo hlavně zahájení sezónních prací.