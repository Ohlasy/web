---
title: Gatema buduje firemní školku, možná zbudou i místa pro veřejnost
category: zpravodajství
cover-photo: https://i.ohlasy.info/jhZYpgvl.jpg
author: Anna Dudková
tags: podnikání
---

*Najít dobrou práci a skloubit pracovní život s rodinným není jednoduché. Svým zaměstnancům se s tímto problémem rozhodla pomoci boskovická firma Gatema, která pro jejich děti nyní buduje firemní školku. Školka bude mít jednu třídu pro zhruba patnáct dětí. Pokud se kapacita nenaplní dětmi zaměstnanců, plánuje firma nabídnout místa veřejnosti. Otevřená by mohla být ve školním roce 2016/2017.*

{% photo src="https://i.ohlasy.info/jhZYpgv.jpg" %}

„Vybudování firemní školky spadá do celkové filozofie naší firmy, která chce pro své zaměstnance vytvořit příjemné prostředí. Stojíme o mladé a perspektivní lidi a počítáme s tím, že samozřejmě mají svůj rodinný život. Firemní školka podpoří slučitelnost firemního a rodinného života,“ popsala hlavní myšlenku Markéta Kánská z Gatemy.

Ne každý rodič totiž v Boskovicích pro své dítě místo ve školce získá. V loňském roce se do školek hlásilo 171 dětí, přijato jich však bylo jen 143. Starost o zajištění celodenní péče svým dětem by tak zaměstnancům Gatemy, kterých je nyní kolem 120, odpadla. Firemní školka bude zařazena do firemních benefitů a i když budou rodiče muset za péči o dítě platit, podle Markéty Kánské bude cena dotovaná. „Cenu zatím kalkulujeme, ale určitě bude nižší, než jaké budou skutečné náklady. Školku stavíme přímo v areálu firmy v části nové přístavby. Od začátku bylo záměrem aby tato firmou podporovaná péče o děti splňovala kvalitativně nejlepší parametry. Měli jsme zájem ucházet se o akreditaci, která bude oficiálním potvrzením dosažené kvality –  po stránce vybavení i výchovně-vzdělávací náplně. Proto prostory, ve kterých bude školka, splňují všechny předepsané parametry týkající se metrů čtverečních na dítě, hygienické zázemí, hernu i venkovní hřiště, vše dle platných státem předepsaných hygienických norem. Plány na vnitřní i vnější prostory vznikaly za spolupráce architektů, stavebních inženýrů i odborníků z oblasti předškolního vzdělávání. Budeme se také ucházet o státní dotace na provoz školky,” dodala pracovnice Gatemy.

Na rozdíl od státních školek má ředitel firemní mateřské školy možnost určit si svá vlastní kritéria, na základě kterých bude děti přijímat. Tudíž může přednostně přijímat děti zaměstnanců dané firmy. Firemní školka má stejně jako školky veřejné, soukromé i církevní možnost získat dotaci na provoz. Podmínkou je samozřejmě dodržování ustanovení školského zákona, tedy hlavně dodržování hygienických předpisů, zajištění odborně kvalifikovaného pedagoga a další povinnosti.

Firemní školka donedávna fungovala i v Kunštátě. Tam ji založila firma I love pets majitelky Šárky Neničkové. „Firemní školka fungovala díky dotacím z evropských fondů. Dotace ale letos v únoru skončila, takže jsme už nebyli schopni školku dál udržet. Naštěstí ji od nás převzalo město Kunštát, takže děti do ní dochází i nadále,“ vysvětlila aktuální situaci Šárka Neničková. Její slova potvrzuje i kunštátský starosta Zdeněk Wetter. „Přebrali jsme firemní školku a máme ji pronajatou zatím do konce července. O prodloužení na další rok rozhodne nejbližší zastupitelstvo. Školka je nyní akreditovaná jako státní,“ sdělil. Dětí do ní dokonce teď chodí i víc. „Ačkoli je kapacita školky dvacet dva dětí, tak jich do ní chodilo jen sedmnáct. To kvůli podmínkám dotačního projektu. Když teď školka spadá pod město, tak už podmínky projektu neplatí a mohly být přijaty další děti,“ sdělila Neničková. 

Místa ve školce jsou v Kunštátě rozhodně potřeba. Počet nepřijatých dětí sice klesl – v roce 2013 se do školky nedostalo třicet tři dětí z celkových sedmdesáti dvou přihlášených, v roce 2014 místo ve školce nezískalo osmnáct dětí z šedesáti osmi přihlášených. Celkem školku v Kunštátě navštěvuje 128 dětí. „Nedostatek míst ve školce řešíme. Máme požádáno na ministerstvu školství o dotaci na rozšíření školky,“ dodal Zdeněk Wetter.

Kromě klasických akreditovaných školek přibývá v regionu i různých dětských skupin a lesních školek, které přeplněným školkám spadajícím pod města trochu ulehčí a zároveň nabídnou rodičům další alternativu ve vzdělávání a výchově dětí. Nejinak je tomu v Boskovicích i v Kunštátě. V Boskovicích funguje už třetím rokem lesní školka Jinánek, kam v současné době dochází celkem 12 dětí. V Kunštátě zase loni vznikla lesní školka Jelínek v areálu Jelínkovy chaty. 

Boskovická radnice nedávno představila plán, na základě kterého chce ještě letos vybudovat dvě nové třídy pro děti od dvou let v mateřské školce na Bílkově ulici.
