---
title: Knihovna tam nejspíš nebude. Do bývalého Telecomu se stěhují skauti
cover-photo: http://i.imgur.com/Dk506Ifl.jpg
author: Marek Osouch
---

*Nová knihovna vedle boskovického kina byla snem minulého vedení Boskovic. Dnes už je nejspíš jasné, že zde knihovna nikdy nebude. Část místností nově obsadí boskovičtí skauti. Vzhledem k problémům s předchozím nájemcem budova městu nepřinášela ani patřičný příjem, natož aby si vydělávala na svou pořizovací cenu. Zbytečná byla zřejmě i studie, která na vybudování knihovny vznikla. Budova O2 už bez náhrady spolkla pět milionů korun, aniž by se s ní cokoliv významného dělo.*

<img src="http://i.imgur.com/Dk506If.jpg" alt="bývalá budova Telecomu" class="img-responsive">

Psalo se jaro 2010 a město usilovalo o odkup budovy O2 nad boskovickým kinem. V původní dražbě Boskovice budovu nezískaly. Nabízely 3,65 milionu korun. Od nového vlastníka ji ovšem nakonec koupily za 4,75 milionu. Třiadvacet zastupitelů ze sedmadvaceti záměr koupě odsouhlasilo na svém dubnovém zasedání v roce 2010. V té době vládla v Boskovicích koalice ODS, ČSSD a KDU-ČSL a s novým vedením po volbách na podzim roku 2010 se v myšlence knihovny vedle kina i nadále pokračovalo.

Tenkrát se o budově mluvilo jako o strategickém a důležitém místě pro město. „Pokud se podaří budovu získat, může se tady uvažovat o vybudování knihovny,“ uvedl tehdejší starosta Jaroslav Dohnálek (ODS). Budova tak přešla v roce 2010 do rukou města, ovšem společně s částí technického zázemí firmy O2. Budova tak podle bývalého místostarosty Dominika Božka (TOP 09) z toho důvodu nemohla jít kompletně k zemi. Od začátku se tak počítalo, že u ní bude muset vzniknout přístavba.

V roce 2012 vznikla na toto místo první studie na vybudování nové knihovny. Architekti odhadli výstavbu na zhruba 70 milionů, ale tuto cenu chtělo město přinejmenším o 20 milionů snížit. Studie za 200 tisíc, jejíž součástí byla také celková úprava letního kina, tak nakonec přišla z velké části vniveč. Přepracování na levnější variantu by podle tehdejšího vedení stálo dalších 200 tisíc. Rozhodli proto zadat vypracování další studie Zdeňku Eichlerovi za 45 tisíc. Druhá studie už ale nejspíš vůbec nevznikla. „Na další studii si nepamatuji,“ říkají dnes shodně místostarostka Jaromíra Vítková (KDU-ČSL) i bývalý místostarosta Dominik Božek. Ten dodává, že stlačit cenu pod 50 milionů byl nadlidský úkol. O to se pokoušel ředitel KZMB Oldřich Kovář. V současné době už ovšem nevěří, že by tam knihovna mohla vzniknout. „Reálnější je z mého pohledu přesun do bývalého ZZN,“ uvedl Oldřich Kovář. Budova ZZN se nachází jen o kousek výše a dnes v ní má svůj obchod Mountfield a Idyla.

<img src="http://i.imgur.com/8m3Chpt.jpg" alt="studie na přístavbu" class="img-responsive">

Před třemi roky také město přestěhovalo boskovické zahrádkáře ze sídla vedle budovy O2 do bývalého internátu pedagogické školy. Knihovna totiž měla vzniknout i na jejich místě. „Vedení města nám dalo na výběr. Buď zůstat do budování nové knihovny, nebo se přestěhovat tam, kde jsme dnes. Můžu však říci, že máme lepší zázemí než předtím,“ sdělil Jiří Stříž ze svazu zahrádkářů s tím, že nájem mají zhruba stejný jako předtím a smlouvu sjednanou na pětadvacet let. Někomu podle něj trvalo, než si zvykl, že je prodejna zahrádkářů jinde, ale lidé si je už opět našli.

Budova O2 se nezačala měnit na knihovnu, a tak město nenechalo své prostory dlouho prázdné. V roce 2013 se sem přestěhovala z Havlíčkovy ulice soukromá podnikatelská škola a působila zde až do svého zániku s 30. červnem 2014. Během užívání ale škola neplatila městu smluvené nájemné ani další paušální úhrady. „V současné době eviduje město za střední školou pohledávku ve výši přes 288 tisíc korun,“ stojí v zápisu z rady města z třetího března letošního roku. Majetkový odbor městského úřadu tento dluh upomínal. Škola žádala o prominutí, městská rada tento požadavek ovšem loni v březnu neschválila. Loni v červenci podala škola návrh na zahájení insolvenčního řízení. „Podle majetkového odboru dluh za střední školou naplňuje veškeré znaky nedobytné pohledávky a její další vymáhání nepovede k požadovanému výsledku,“ píše se dále v témže zápisu z rady.

V současnosti Boskovice pronajímají větší část budovy třem nájemcům: Reklamní agentuře D-Production, Ireně Konečné, která má v přízemí budovy prodejnu textilu, a Zdeňku Kupsovi, který tam skladuje zboží. „Roční příjem činí za nájemné a paušální úhrady přes 337 tisíc korun,“ řekl tajemník městského úřadu David Škvařil. Svou místnost bude mít od června v budově O2 také Dětský domov. Za roční nájem včetně energií zaplatí zhruba 21 tisíc.

Několik místností v budově mají nově obsadit boskovičtí skauti z oddílu Oičego, kteří se už několik let stěhují z jednoho místa na druhé. Město pro ně nemohlo najít vyhovující prostory. Původně působili skauti v budově U Koupadel, kde je v současnosti restaurace. Odtud se stěhovali do sokolovny a nyní se schází v bývalém sídle zahrádkářů, kde jim město za tisíc korun nabídlo nové útočiště. Toto zázemí je pro ně ale nevyhovující.  „Je tam špatné sociální zařízení, plísně, špatné podlahy, v zimě se to nedá vytopit. Hygienicky je to zkrátka neúnosné. Navíc pracujeme s dětmi,“ vyčetla problémy vedoucí oddílu Iveta Dobešová. Město jim proto nabídlo místnosti vedle v budově bývalého Telecomu. Nájem v symbolické výši jedné tisícikoruny za rok chce sjednat vedení města se skauty na dobu neurčitou.

Dnes mají skauti v sousední budově smlouvu na dobu určitou právě kvůli tomu, že byla na stole varianta o knihovně vedle kina. Do rady půjde záměr uzavření nájmu stále ještě s komentářem, že se v daném místě uvažuje o knihovně. Pokud se člověk podívá do předvolebních programů kandidujících stran, zjistí, že v koalici není žádná strana, která by vyloženě chtěla novou knihovnu vedle kina. „KDU-ČSL  bude prosazovat rozvoj knihovny včetně vyřešení prostorových dispozic,“ hnutí ANO se k ní pro změnu nevyjádřilo. Nejsilnější koaliční strana ČSSD je nejkonkrétnější – „zajistí přemístění městské knihovny do budovy v majetku města v Obchodní uličce,“ tedy do budovy, kde je v současné době Mountfield. V programovém prohlášení rady je pouze nekonkrétní formulace o přesunu knihovny do budovy v majetku města.

Minulé vedení o přesunu do budovy bývalého ZZN také uvažovalo, nicméně přesun odmítlo s tím, že je tam uzavřený výhodný nájem. „Myslím, že je to zhruba jeden milion korun ročně,“ domnívá se dnes Dominik Božek. Variantě knihovny v Obchodní uličce se ovšem nebrání a ani v minulosti nebránil. Rozhodnutím místních politiků se ovšem začala knihovna připravovat nad kinem. Současná starostka Boskovic Hana Nedomová (ČSSD) si chce zatím nechat zvážit všechny varianty a rozhodnout se pro tu, která bude nejvýhodnější. Netuší ani, že na knihovnu v budově O2 vznikla studie, ačkoliv v době jejího vzniku byla opoziční zastupitelkou. Podle Oldřicha Kováře existuje ještě starší studie na knihovnu v budově, kde je Mountfield, nebo na budovu DDM na ulici 17. listopadu.
