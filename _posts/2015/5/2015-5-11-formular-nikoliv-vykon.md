---
title: Podstatou není výkon, ale formulář
category: commentary
layout: commentary
cover-photo: http://i.imgur.com/9qhrhspl.jpg
author: Petr Vítámvás
---

*„Mechanická, šablonovitá práce, puntičkářství, formalismus, hovění zastaralým zvykům, přílišné poručníkování, pohodlnost, libovůle, protahování záležitostí, vyřizování dle mrtvé litery zákonů, indolence vůči spravovaným, netečnost a odpor proti novotám.“ Takovýto soupis úřednických prohřešků přináší Ottův slovník naučný z roku 1891. Zdá se, že v tomto ohledu se v práci úřadů mnoho nezměnilo.*

<img src="http://i.imgur.com/9qhrhsp.jpg" alt="kupa formulářů" class="img-responsive">

Vedle shora uvedených nešvarů má ovšem byrokracie vlastnost s mnohem závažnějšími důsledky. Vlastní rozpínavost. Historicky se úřadování vyvíjelo pozvolna, zpočátku se úřadovalo jen příležitostně, a také výstupy ve formě úředních dokumentů byly vydávány spíše ojediněle, postupem času se úřadování zdokonalovalo, s nástupem Habsburků se úřednický aparát rozrůstal a profesionalizoval, pověstnou se stala byrokracie rakousko-uherská (osobně si nejsem jist, zda by se jejím tehdejším kritikům nejevila ve srovnání se současnou mašinerií jako vstřícná a přátelská).

Měli bychom mít také na paměti, že v Listopadu 89 členové KSČ jako jednu z příčin nespokojenosti občanů vedoucí k politickému zvratu označili neblahé důsledky administrativně byrokratického způsobu řízení. Svět úřadů se míjel s realitou – život byl jinde.

Byrokracii provází jev, který bych nazval byrokratické paradoxon: mnoho politiků si před zvolením do funkce dává jako předsevzetí snižování byrokratické zátěže, a i když se do funkce dostanou, efekt je zpravidla opačný. „Z moci úřední“ dochází k podmaňování si oblastí, jež svou podstatou, svým hlavním zaměřením nejsou úřadem – za všechny jmenujme třeba zdravotnictví, ale týká se to vlastně mnoha jiných oborů, jimž stále bobtnající administrativní povinnosti, vyplňování nejrůznějších výkazů, lejster a tabulek, odebírají čas, prostředky a pracovní síly: Podstatný už není dobře provedený výkon, podstatný je správně vyplněný formulář. 

Zvyšující se reglementace se dotýká i úřadů samých. Dlouhosloužící starostové, kteří mají srovnání v rámci dvou desetiletí, se v [rozhovoru pro regionální noviny](http://www.boskovicko.cz/clanky/2014/11/10/nekteri-starostove-slouzi-uz-dvacet-let.html) jednoznačně shodli na enormním nárůstu administrativních povinností: „dříve byla situace klidnější… a také různých předpisů bylo méně“; „ta práce byla dřív poklidnější, legislativa byla méně svazující, bylo mnohem méně byrokracie“; „je to bohužel tak, že papír je někdy nejdůležitější“; „oběžníky, nařízení, příkazy, vyhlášky a směrnice bych asi nikdy nespočítal“; „jestli něco svazuje a omezuje samosprávnost obcí, tak jsou to stovky zákonů, směrnic, předpisů a metodik.“

Osvícenství věřilo v racionální správu země, a my si tuto víru neseme dál, i když vidíme, že skutečnost je jiná. Spíše připomíná „druhou divočinu“, jak o ní píše Guardini: „Člověk si podmanil divočinu v její prvotní podobě: tato příroda ho nyní poslouchá. Objevuje se však znovu v lůně kultury samé…  V této druhé divočině se znovu rozevřely všechny propasti pravěku. Všechno to rozbujelé a rdousivé rostlinstvo pralesů se tu opět objevuje, vynořují se zde zase všechny nestvůry pustin a přízraky temnot. Před člověkem se znovu otvírá chaos – o to strašlivější, že většina jej vůbec nevidí, protože všude hovoří vědecky vzdělaní lidé, pracují stroje a fungují instituce…“

Jako prostředek k nápravě nešvarů byrokracie vidí autor hesla v Ottově slovníku uvědomění si, že byrokracie nemá být sama sobě účelem, nýbrž má být proniknuta vědomím, že slouží praktickým potřebám společenského a veřejného života. Dopracovali jsme se alespoň do této fáze poznání, jako naši předkové před více než stoletím? A může to vůbec stačit? V situaci, kdy zbytnělý státní byrokratický aparát, posedlý kontrolou, nemá kontrolu sám nad sebou?
