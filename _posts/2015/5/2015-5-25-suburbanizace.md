---
title: Úskalí suburbanizace
category: názory a komentáře
cover-photo: https://i.ohlasy.info/KZ8hEuX.jpg
author: Hynek Skořepa
tags: architektura
---

*Když jsem nedávno přijel z Čech, kde pracuji, na víkend domů na Moravu, do Letovic, čekaly mne ve schránce místní „okresní“ noviny Zrcadlo. V nich jsem se dočetl o [záměru výstavby rodinných domů a bytovek v Letovicích](http://www.zrcadlo.net/clanky/Letovice-se-rozrostou-studie-pocita-s-desitkami-novych-bytu-a-domu-1650/) v návaznosti na Komenského ulici (do polí směrem k letišti). Z informací v článku jsem se dozvěděl (s vlastní studií jsem bohužel neměl příležitost se seznámit), že tato studie, kterou by mělo na konci května projednávat letovické zastupitelstvo, tam počítá s výstavbou více než třiceti rodinných domů a dvaceti tří bytovek.*

{% photo src="https://i.ohlasy.info/KZ8hEuX.jpg" %}

Musím přiznat, že mne to trochu vyděsilo. Jistě, rozumím tomu, že se město potřebuje rozvíjet. Není to však přece jen pro Letovice příliš velké sousto? Opravdu se najde těch studií předpokládaných 500 až 700 obyvatel? Jako geografovi mi v té chvíli proletělo hlavou slovo suburbanizace. Ano, suburbanizace, velký problém současnosti.

Když jsem byl zhruba před dvaceti lety vysokoškolským studentem geografie, o problémech suburbanizace se tehdy ještě moc nemluvilo. Poprvé jsem vlastně o ní slyšel nikoliv v geografii, ale v ekologii. Někteří z našich učitelů nám vyprávěli o svých čerstvě nabytých zkušenostech z USA, konkrétně o obrovských problémech některých amerických měst, ve kterých se lidmi opuštěná centra stávají každou noc rájem zločineckých band. Jejich obyvatelé je totiž kvůli vysokým nájmům a špatnému životnímu prostředí opustili a přesunuli se do okrajových čtvrtí a satelitních městeček. V centru sice zůstaly luxusní obchody, banky či sídla firem. Když je však se zavírací hodinou opustí zaměstnanci, stávají se centra městy duchů. Policejní hlídky bez spolupráce s místními obyvateli (kteří v centru prostě žádní nezbyli) nedokážou zabránit vloupáním. O tom, že by se do takového městského centra mohl někdo vydat na večerní procházku, nelze vůbec uvažovat.

V té době se zdálo, že nám žijícím ve střední Evropě něco podobného nehrozí. Svět se však rychle mění a proces suburbanizace patří dnes k významným problémům také České republiky. Suburbanizace je geografický pojem, označující růst předměstí (tzv. suburbií). Vznik suburbií má dlouhou historii. Objevila se u nás již v dobách, kdy byla středověká města obehnána hradbami. Předměstí se vyvíjela vně hradeb a často jich bylo několik (například v Hradci Králové takto vzniklo Moravské, Slezské či Pražské předměstí). S rozvojem průmyslu v 19. století se předměstí dále rozrůstala, počet jejich obyvatel pak většinou přesáhl počet obyvatel vlastního města.

Města rostou dlouhodobě pohlcováním okolních menších sídel. K velkému rozvoji suburbií však došlo především ve 20. letech 20. století. Další významná vlna suburbanizace pak odstartovala v 90. letech 20. století a trvá dodnes. Lidé se do suburbií stěhují především ve snaze zlepšit kvalitu svého života a žít v příznivějším životním prostředí.

Nedostatečně usměrněná suburbanizace je dnes u nás natolik významným problémem, že se jí zabývají geografové, urbanisté a řada dalších výzkumných pracovišť. Například tým odborníků Přírodovědecké fakulty Univerzity Karlovy v Praze zveřejňuje své poznatky na webu [suburbanizace.cz](http://suburbanizace.cz). Problémy působené suburbanizací jsou tedy teoreticky poměrně dobře známy. Horší situace je ohledně praktických řešení důsledků tohoto procesu. Zábor zemědělské půdy u nás v posledních letech dosahuje hrozivých rozměrů a státní správa si s tímto problémem neví rady. Nejhorší je, že v mnoha případech jde o zábor zbytečný.

Vhodným řešením by byla přeměna existujících, ale nevyužívaných průmyslových areálů (tzv. brownfieldů) na plochy vhodné pro podnikatelské aktivity. Taková řešení se snaží podporovat i státní Agentura pro podporu podnikání a investic CzechInvest, která přímo provozuje web [brownfieldy.cz](http://brownfieldy.cz). Jedná se o jakousi národní databázi brownfieldů (angl. „hnědá pole“), což je urbanistický termín pro jakákoliv nevyužívaná území. Na uvedeném webu se doslova píše:

*Cílem regenerace je zvýšit přitažlivost a hodnotu jednotlivých lokalit na úroveň, kdy mohou přímo soutěžit s výstavbou na zelené louce. Dostatečná nabídka zrekultivovaných areálů či zabezpečení financování nákladové mezery z veřejného sektoru pomůže snížit zbytečné zábory půdy pro investice na zelené louce, které jsou v rozporu s principy udržitelného rozvoje.*

V databázi CzechInvestu lze dokonce najít lokality z našeho regionu, například bývalou pilu na Hybešově ulici v Boskovicích či areály v Kunštátě nebo Zbraslavci. Žádná lokalita z Letovic tam však nefiguruje. Přitom Letovice jsou městem s bohatou průmyslovou tradicí a prázdné areály bývalých továren (především textilních) se tam rozhodně dají nalézt.

Revitalizace jakéhokoliv opuštěného průmyslového či jiného areálu je pochopitelně finančně mnohem náročnější než výstavba „na zelené louce“. Jenže nejlevnější řešení nebývá obvykle tím nejlepším.

Vzhledem k tomu, že pracuji v Ústí nad Orlicí, mám docela zajímavou možnost srovnání situace v Ústí a v Letovicích. Také Ústí nad Orlicí se podobně jako Letovice ve 2. polovině 19. století vyvinulo v průmyslové město kolem hlavní železniční trati. I zde, stejně jako v Letovicích, hrál v minulosti velkou roli textilní průmysl. Opuštěných průmyslových areálů je zde ještě víc než v Letovicích. Město rozhodně nemá možnost řešit je všechny, ale snaží se řešit alespoň nejožehavější problém – areál bývalého bavlnářského závodu Perla 01, který se nachází přímo v centru města. Je zpracována studie využití tohoto areálu a na projekt je soustředěn [značný zájem veřejnosti](http://www.perlauo.cz/). Rozhodně není vše bez problémů a dotáhnout záměry do zdárného konce nebude jednoduché. Přesto jsem přesvědčen, že nastoupená cesta je správná.

A jak je tomu v Letovicích? Jako příklad vezměme bývalou továrnu na výrobu vatelínu kousek za viaduktem směrem na Křetín. Pustnoucí areál také leží nedaleko náměstí. Je v majetku několika soukromých vlastníků, kteří zjevně nemají (a asi ani nemohou mít) prostředky a síly na jeho revitalizaci. Je vhodné se tedy zeptat: zkoušelo Město Letovice jednat s vlastníky o využití tohoto areálu? Uvažovalo o tom vůbec?

Třeba by nebylo od věci nechat si zpracovat dnes tak oblíbenou SWOT analýzu (analýzu silných a slabých stránek). Je spousta firem, které se tvorbou podobných studií živí. Nač však platit drahé studie někomu, kdo není znalý místních poměrů. Myslím, že by něco podobného mohl zvládnout i kolektiv vybraných pracovníků městského úřadu. Pokud se ovšem na daném úřadě podporuje kreativní práce, nikoliv tupá servilnost šéfům a strach vyjádřit vlastní názor (bohužel jsou tyto negativní jevy u nás docela časté, ve veřejném i soukromém sektoru).

Ale zpět k výstavbě na okraji Letovic. Opravdu vědí předkladatelé studie alespoň s vysokou pravděpodobností, že bude tolik zájemců o bydlení v dané lokalitě? O rodinné domky se tolik nebojím, ale skutečně se zaplní těch 23 bytovek? Nezůstane z poloviny záměru jen rozkopané pole s položenými inženýrskými sítěmi a dluhy? Stačí se podívat na zakonzervované základy [bytového domu v Boskovicích u železniční trati](http://www.boskovicko.cz/clanky/2014/03/31/bytovky-za-nemocnici-nebudou.html) za nemocnicí. Už několik let tam zeje díra. A to bych řekl, že Boskovice jsou při vší úctě k Letovicím pro bydlení mnohem atraktivnější.

Ano, je možné, že řada těch, kteří chtějí „vypadnout“ z Brna, uzná Letovice za docela příjemné. Ale skutečně budou chtít jít z brněnského paneláku či činžáku do bytovky v Letovicích? Navíc do bytovky značně vzdálené od centra města?

Je záměr Letovických nějak koordinován s Jihomoravským krajem? Nebylo by lepší podpořit železniční dopravu z Velkých Opatovic na Skalici a Brno? Ale s tím zrovna kraj příliš nepočítá, naopak by ji nejspíš nejraději zrušil. Přitom ve Velkých Opatovicích jsou nejlevnější byty z měst bývalého blanenského okresu a stále se nějaké nabízejí k prodeji. Je tam také opuštěný areál střední školy, jejíž obory byly přestěhovány do Letovic. Nabízí se spousta dalších otázek.

Dle mého názoru není šťastné, když místní politici uvažují jen v horizontu vlastní obce a nejbližších voleb. Vidět dál je sice nevděčné, ale nezbytné. Aby se nám nehromadily nedotažené projekty. I v Letovicích takové jsou. Třeba výstavba cyklostezky z náměstí po tělese protipovodňových úprav kolem Svitavy směrem k železničnímu nádraží. Možná jsem špatně informován, ale zdá se mi, že tento bohulibý záměr zapadl. I výsadba stromů místo těch kolem řeky vykácených skončila u sportovní haly, dál směrem k městu už stromy vysazeny nebyly. Z naší zahrady mám proto výhled jen na protipovodňový val a buřinou zarostlou plochu směrem k frekventované Pražské ulici a supermarketu (vlastně je to jeden takový brownfield). Kde jsou ty časy, kdy zahradu od hluku odstiňovaly staré vrby.

Vrátím se ale znovu k plánované výstavbě na okraji Letovic. Zpracovatelé studie si zřejmě uvědomují nepříliš vhodnou dostupnost lokality (plánují novou křižovatku) a taky potřebu nových obyvatel dostat se i někam jinam než do svého domu. Plánují u domů nový park. Bude však takový park stačit nově se přistěhovavším lidem a jejich psům? Vždyť dneska má psa skoro každý. Vlezou se vůbec všichni do toho parku a do nevelkého lesa za zahrádkářskou kolonií?

Lze jen doufat, že letovičtí zastupitelé budou při schvalování studie pečlivě zvažovat všechna možná pro a proti. A že budou při tom bedlivě sledováni občany – voliči. K tomu je ale také potřeba, aby občané měli dostatek informací, a to nejen z radnice. Vyplývá mi z toho, že dělat nezávislé internetové noviny má smysl, a to jak na celostátní, tak na regionální úrovni.
