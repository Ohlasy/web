---
title: Boskovická opozice volá po dostavbě haly, zaznívá i hrozba žalobou
category: zpravodajství
cover-photo: http://i.ohlasy.info/VHI6ygol.jpg
author: Tomáš Trumpeš
tags:
    - sportovní hala
    - politika
---

*Boskovická opozice vytáhla do závěrečného boje za dostavbu haly na Slovákově ulici. Finální rozhodnutí, zda se ve stavbě bude pokračovat, má padnout na zastupitelstvu 23. června. Opoziční zastupitelé z řad ODS, TOP 09 a sdružení Sportovců spojili své síly a vydali prohlášení, ve kterém volají po tom, aby zastupitelé posvětili pokračování stavby.*

<img src="http://i.ohlasy.info/VHI6ygo.jpg" alt="staveniště na Slovákově" class="img-responsive">

Prohlášení zčásti rekapituluje vývoj celé stavby a shrnuje argumenty, které – podobně jako argumenty stojící proti dostavbě – zazněly už mnohokrát. Výsledky podrobnějšího geologického průzkumu od opozičních politiků čekat asi nemůžeme. A politické argumenty pro dostavbu haly jsou nasnadě, je to především zdržení celého projektu v případě, že by se hala měla stavět jinde, a samozřejmě finanční ztráty spojené s dosavadními náklady a případným ukončením stavby. Vedle toho však strany dnešní opozice, tedy bývalé koalice, která stavbu zahájila, přicházejí s argumentačním arzenálem poněkud těžšího kalibru. „V případě zrušení stavby by mohla být podána žaloba na nehospodárné nakládání s finančními prostředky města,“ píše se v prohlášení opozice.

Svým načasováním a svou razancí prohlášení především připomíná, že finální rozhodnutí se blíží a oba tábory jsou stále rozděleny. Naprosté nepochopení protistrany vyjadřují opoziční zastupitelé, když píší o „nám neznámo čím nebo kým motivovaném odporu další skupiny obyvatel vůči sportovní hale“. Tím dnes opoziční politici přiznávají, že nerozumí té podstatné části boskovických obyvatel, kteří se proti dokončení haly na současném místě staví. 

Kompletní prohlášení boskovické opozice si [můžete přečíst zde](http://data.ohlasy.info/prohlaseni+opozice+k+hale.pdf). Necelý měsíc před zastupitelstvem je tedy postoj nekomunistické opozice zřejmý. Jaký bude postoj koalice, napoví před jednáním zastupitelstva vyhodnocení auditu a především postoj městské rady. Klíčové rozhodnutí ale padne až 23. června na zastupitelstvu.