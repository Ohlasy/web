---
title: "Krajský soud zrušil boskovické elektrárně licenci"
category: zpravodajství
cover-photo: https://i.ohlasy.info/g6zThhQl.jpg
author: Marek Osouch
tags:
    - solární elektrárna
---

*Solární elektrárna na kraji Boskovic v Chrudichromské ulici je vážně ohrožena. Krajský soud dnes v Brně zrušil licenci, kterou Energetický regulační úřad (ERÚ) vydal provozovateli panelů společnosti AKAM Bosko v prosinci roku 2010. Rozsudek zatím není pravomocný. Energetický regulační úřad se může proti rozhodnutí odvolat k Nejvyššímu správnímu soudu.*

{% photo src="https://i.ohlasy.info/g6zThhQ.jpg" %}

„Rozhodnutí Energetického regulačního úřadu ze dne 15. 12. 2010 se zrušuje a věc se vrací žalovanému k dalšímu řízení.“ Takové bylo stanovisko, které pronesl předsedající soudce David Raus po zhruba dvouhodinovém líčení. Udělení licence 15. prosince 2010, která nabyla právní moci 31. prosince, tak soud označil za neoprávněné. Případ tedy bude ERÚ muset projednat znovu.

Na jedné straně sporu stál státní zástupce z Nejvyššího státního zastupitelství Václav Kotas a na straně druhé za ERÚ Irena Döményová. Zástupce provozovatele boskovické elektrárny AKAM Bosko v něm tedy nefiguroval. Soud však dal možnost obhájci provozovatele panelů Martinu Nedelkovi objasnit věci, kvůli kterým nejvyšší státní zástupce Pavel Zeman v roce 2013 podal žalobu. S Nedelkou přišel vyslechnout soudní rozsudek také bývalý akcionář mateřské společnosti AKAM Energy a boskovický právník Stanislav Pospíšil.

Martin Nedelka se snažil soud přesvědčit, že elektrárna byla celá postavená a zkolaudovaná už před datem udělení licence. Soudu proto navrhl vyslechnout šéfa stavebního úřadu Slavoje Horečku, který měl kolaudaci na starosti. Soud tomuto návrhu ovšem nevyhověl. „Součástí správního spisu je také listina s e-mailovou korespondencí pana Horečky z 10. ledna 2011,“ odůvodnil předsedající soudce David Raus rozhodnutí. V citované korespondenci Horečka píše, že závěrečná prohlídka proběhla 8. prosince 2010 a že elektrárna byla kompletní.

Státní zástupce ale kontroval odlišným vyjádřením společnosti E.ON, jejíž člověk se byl na elektrárnu 16. prosince 2010 podívat. Ta v té době ale stále nebyla dokončená. Podle citovaných pasáží byly v té době osazeny zhruba jen dvě řady panelů. Jinde byla pouze konstrukce. Nemohlo tak dojít k prvnímu paralelnímu připojení do sítě. Problémy potvrdila i společnost AKAM Bosko. Sama řekla, že v té době nebyla fotovoltaická elektrárna dokončená a nebyla schopná vyrábět elektřinu.

### Odlišné revizní zprávy

Za hlavní problém ovšem soud označil revizní zprávy, které jako jediné dokládají skutečné technické předpoklady pro udělení licence. Revizní zprávy vznikly celkem čtyři na dvou prohlídkách elektrárny. Všechny zprávy zpracoval stejný technik a uvedl na nich stejné evidenční číslo. „Ačkoliv pocházely zprávy ze shodných prohlídek, uváděly zcela odlišné údaje o tom, jakými panely je elektrárna osazena, jaké výkony ty panely mají, a tedy jaký je celkový výkon elektrárny,“ uvedl soudce Petr Šebek. Navíc měl revizní technik o jedné zprávě pochybnosti, zda ji vůbec sám vypracovával, jelikož její formální stránka, včetně umístění číslování stran neodpovídalo tomu, jaké sám používá. Soud tak označil tyto zprávy za nerelevantní, aby na jejich základě mohla být udělena licence na provoz elektrárny.

Martin Nedelka se nechtěl k rozsudku vyjadřovat. „Co vám mám na to říct,“ uvedl během odchodu z jednací síně. Podobně nechtěla o případu mluvit ani Irena Döményová z ERÚ. Nesdělila ani, zda podá kasační stížnost k Nejvyššímu správnímu soudu. Na její podání má dva týdny od doručení písemného rozsudku. Státní zástupce už nyní počítá s tím, že se Döményová k Nejvyššímu správnímu soudu odvolá, a soudní spor tak bude pokračovat.

Nejvyššímu státnímu zástupci vyhověl brněnský krajský soud zatím v pěti případech ze čtrnácti. Boskovická elektrárna je tak další v pořadí. Devět žalob soud zamítl. Další z celkového seznamu 22 elektráren bude soud teprve projednávat. 

Vedení Boskovic usiluje už více než měsíc o schůzku s provozovatelem elektrárny. Domluva ale vázne. Vedení Boskovic zaslalo AKAM Bosko dopis, na který firma odpověděla, že se spojí po rozsudku soudu. „Budeme teď muset s tou informací nějak naložit,“ vyjádřila se k rozsudku starostka Boskovic Hana Nedomová (ČSSD). Město chce totiž po firmě AKAM Bosko, aby doplatila nájem, který už od loňska neodvádí do městského rozpočtu. Pokud nezaplatí dluh za loňský rok do konce května, rada města bude jednat o vypovězení smlouvy.
