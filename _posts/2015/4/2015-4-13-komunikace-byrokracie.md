---
title: Komunikace ve světě byrokracie
category: názory a komentáře
cover-photo: http://i.ohlasy.info/CmyZCBIl.jpg
author: Marek Osouch
tags:
    - sportovní hala
    - politika
---

*Boskovická sportovní hala není jen ukázkou nepovedeného začátku stavby, ale také úřední mašinérie posílání materiálu z jedné instituce na druhou. Složitost byrokracie projevující se v této kauze je také jedním z důvodů, proč už se kolem haly více než rok nic neděje.*

<img src="http://i.ohlasy.info/CmyZCBI.jpg" alt="po stavbě boskovické stavby se prohání kachny" class="img-responsive">

Pátý leden, sedmnáctý únor. Dvě data v rozmezí více než jednoho měsíce se netýkají vyřízení celého odvolání kritiků haly kvůli povolení změny stavby haly před jejím dokončením, ale označují pouze dobu zaslání materiálu z krajského úřadu v Brně zpět na městský úřad do Boskovic.

Zatímco 5. ledna bylo známé výsledné stanovisko krajského úřadu, které rozhodnutí stavebního úřadu v Boskovicích zrušilo, celý spis měli boskovičtí úředníci v rukou až 17. února. Co se celý ten měsíc dělo a proč spis nemohl být zaslán na úřad do Boskovic už 5. ledna nebo pár dní po něm, je v celku jasné. Správní termíny se musí využít ve své maximální délce, jinak by se totiž mohlo zjistit, že úředníci můžou pracovat rychleji a efektivněji.

Maximální využívání termínů se ale netýká jen krajského úřadu. Příznivci haly můžou také „děkovat“ boskovickému úřadu. Spis sice dostali 17. února, až 5. března ale rozhodli, co s ním vlastně budou dělat. Není to však jediná věc, u které bylo času více než dost. Stačí se vrátit do podzimu minulého roku, kdy se řešily námitky z podjatosti. V polovině října vrátil kraj materiál k doplnění. Vyřízený spis odešel z městského úřadu ale až za další dva týdny.

Téměř nepřekročitelný problém byl pro některé zastupitele na dubnovém zasedání návrh, že v roce 2015 jim už nebudou zasílány materiály do zastupitelstva v tištěné podobě, ale pouze elektronicky. Zastupitel za KSČM Ladislav Topínka se s takovým řešením nechtěl smířit a argumentoval, že někteří zastupitelé jsou důchodci, co nemají počítač a tiskárnu. Vedoucí odboru správy úřadu ho však uklidnila, že mu bude stejně jako dalším zastupitelům zapůjčen notebook, na který si může dokumenty stáhnout a vyznačovat si poznámky v materiálech přímo na počítači.

Doba počítačová přišla už i mezi úředníky a zastupitel se s tím bude muset nějak vyrovnat. Městský rozpočet jen díky tomuto ušetří 200 tisíc korun ročně. Kolik by se ušetřilo, kdyby státní správa komunikovala okamžitě a pouze elektronicky, raději nechci vědět. Možná by toto číslo vyrazilo dech i ministrovi financí.
