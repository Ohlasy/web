---
title: Rozšířit hlasování
category: názory a komentáře
cover-photo: http://i.ohlasy.info/FlE5w20.jpg
author: Jiří Bureš
---

*Britského spisovatele Gilberta K. Chestertona u nás známe především jako spisovatele detektivek, které spojuje postava otce Browna.  Méně lidí ví, že byl římským katolíkem a vedle své literární tvorby napsal i vážně míněnou obranu své víry, pod titulem Orthodoxie. Název působí kamenně, ale obsahem je to dílko překvapivě svižné, plné odvážných myšlenek, za které by se nemuseli stydět ani moderní teologové.*

<img src="http://i.ohlasy.info/FlE5w20.jpg" alt="židovský hřbitov" class="img-responsive">

[Na jednom místě](http://www.pagebypagebooks.com/Gilbert_K_Chesterton/Orthodoxy/The_Ethics_of_Elfland_p2.html) hájí autor církev před obviněním, že je nedemokratická. Kdepak, namítne břitce Chesterton, ona je dokonce demokratičtější, než moderní společnost. Ve společnosti se rozhoduje hlasováním všech přítomných. U křesťanů je demokratické hlasování rovněž, jenže je širší: hlas mají totiž kromě živých i zemřelí, tedy ti, kdo věřili dříve. Změny jsou možné, ale dějí se vždycky v dialogu s minulostí.

O tomto argumentu se dá jistě diskutovat (což není cílem našeho sloupku). Vybavil jsem si ho při jedné z prvních procházek po novém bydlišti. Boskovice jsou slavné svým ghettem, takže mé kroky přirozeně vedly do míst, naznačených mapou. A tam jsem byl opravdu zmatený. Město dává minimum signálů, že vstupujete do historického, výlučného prostoru. Na ulicích asfalt nebo dlažba typická pro satelitní městečka, domy zjevně nedávno rekonstruované, s různým stupněm zdařilosti, v uličkách sviští auta. Kde vlastně židovská čtvrť začíná a končí? Stejný dotaz mimoděk položila při návštěvě moje známá, architektka.

Možná sem patří ta Chestertonova otázka: Jak by se v dnešním ghettu cítili jeho bývalí obyvatelé? Jak by hlasovali o změnách podoby svého domu, ulice, čtvrti? Zkusme na chvíli učinit onen myšlenkový experiment: představit si, že znají možnosti i potřeby moderní doby, že berou v potaz praktické i finanční ohledy – Jak by přemýšleli? Co by zvolili?

Když lidé dělají změny, rádi říkají, že myslí na budoucnost, na příští generace. Leckterý projektant, stavař nebo politik chce zanechat dobrý odkaz těm, kdo přijdou. Nezpochybňuji, že to myslí upřímně. Problém je v tom, že myšlení nastupujících generací neumíme odhadnout a – jak ostatně ukazují [staré vize naší současné epochy](http://www.filokartie.cz/vyber-z-nabidky-pohlednic-www-philashop-cz-r-16-c-81) – většinou si do budoucnosti nevědomky promítáme svoje vlastní touhy a představy. Za prací „pro nové generace“ se tak mnohdy skrývá prosazování zájmů, které nakonec usnadňují život především nám samotným.

Plánovat změny ve městě (nebo na vlastním domě) s tím, že počítám s jeho bývalými obyvateli, se mi zdá jako zajímavá alternativa. Není to snadné a vyžaduje to mnohde ustoupit při prosazování svého vkusu či zájmů. Jsou města, kde se „hlasování spolu s minulostí“ daří, namátkou Litomyšl, Slavonice nebo Kadaň. Kdo je navštívil, pamatuje si je pro jejich zvláštní kouzlo; kdo tam bydlí, neměnil by. Aby nedošlo k omylu, i tam se budují nové, odvážné stavby a vznikají nové aktivity. Jen to nově vznikající počítá s historií města a bývá s ní v zajímavém rozhovoru. 

Nechci tu upozorňovat jen na židovskou minulost Boskovic, ten postoj je mnohem širší a týká se celého města. A přece je kauza ghetta na prvním místě, poněvadž v ní jde o Boskovany, které dnes nemohou jejich potomci zastoupit a říct své k úpravám domů a ulic. „Staří Řekové hlasovali kameny; tito budou hlasovat kameny náhrobními,“ napsal Chesterton. Na našem židovském hřbitově je křivolakých náhrobků na dvaapůltisíce. To přece není malý hlas.
