---
title: První změny na radnici. Končí šéfové odborů Musil a Siverová
category: zpravodajství
cover-photo: http://i.ohlasy.info/q4SxZZll.jpg
author: Tomáš Trumpeš
tags: politika
---

*První razantnější změny v uspořádání radnice schválila minulý týden boskovická městská rada. Změny jsou koncipovány jako organizační, ale mají především zcela konkrétní personální dopady. Ve svých funkcích končí hned dva šéfové odborů: Pavel Musil jakožto vedoucí odboru majetkového, a vedoucí odboru sociálních věcí, zdravotnictví a školství Eva Siverová.*

<img src="http://i.ohlasy.info/q4SxZZl.jpg" alt="boskovický městský úřad" class="img-responsive">

Rada využila své pravomoci a s platností od 1. července změnila strukturu úřadu tak, že oba odbory zaniknou a jejich vedoucí tak mohou dostat výpověď z důvodů organizační změny. Místo dvou zrušených odborů vzniknou v nové struktuře úřadu hned tři nové odbory a jedno nové oddělení. „Za účelem zefektivnění a zkvalitnění řízení lidských zdrojů městského úřadu je navrhováno provedení organizační změny spočívající ve zrušení odboru majetkového a zřízení odboru rozvoje města a investic a odboru správy majetku, zrušení odboru sociálních věcí, zdravotnictví a školství a zřízení odboru sociálních věcí a oddělení školství, cestovního ruchu a volnočasových aktivit, které bude organizačně zařazeno do odboru kancelář tajemníka,“ zněl návrh, který předložila radě starostka a který byl následně schválen. Podobná změna je plně v kompetenci rady a nemusí ji schvalovat zastupitelstvo.

To se však na zasedání v úterý 7. dubna celou záležitostí zabývalo, neboť opoziční zastupitelé využili svého práva obrátit se na vedení města s dotazy a připomínkami. Chtěli vědět, co bylo důvodem k těmto změnám. „Rada má pravomoci provést změnu organizační struktury, k tomuto se rozhodla. Věřím, že ta změna povede ke zkvalitnění chodu úřadu. Nic víc, nic míň,“ odpověděla na zastupitelstvu starostka Hana Nedomová.

Po podzimních volbách a ustavení nové koalice deklarovala nová boskovická  starostka, že nepřichází dělat rozsáhlé čistky a že všichni zaměstnanci dostanou šanci na spolupráci s novým vedením. V [rozhovoru pro Ohlasy](/clanky/2015/02/rozhovor-hana-nedomova.html) po třech měsících ve funkci už naznačovala, že se všemi spokojena není. „Řeknu na rovinu, že přípravu některých materiálů pro jednání orgánů města bych si představovala profesionálněji,“ uvedla na konci února Hana Nedomová. Nakonec přistoupilo vedení města k organizační změně, což je ovšem poměrně obvyklý postup, jak vedle přenastavení organizační struktury pohodlně vyřešit i personální otázky a vyhnout se komplikovaným způsobům při zdůvodňování výpovědí.

Podobně celou věc vnímá i dosavadní šéf majetkového odboru, který z toho důvodu ani neuvažuje, že by se do konkurzu na vedoucího nově ustaveného odboru správy majetku zúčastnil. „Raději bych to nekomentoval. Samozřejmě se přihlásit neplánuji, protože bych na 99 procent stejně neuspěl,“ uvedl Pavel Musil, který ve funkci skončí posledního června. Do té doby by šéfové nových odborů měli být vybráni.