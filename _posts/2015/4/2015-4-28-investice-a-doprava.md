---
title: Radnice představila plány v oblasti investic a dopravy
category: zpravodajství
cover-photo: https://i.ohlasy.info/i/q2uxkwb.jpg
author: Tomáš Trumpeš
tags: politika
---

*Boskovická radnice představila minulý týden na setkání ve skleníku podrobněji své letošní plány v oblasti investic a dopravy. Vše se odvíjí od schváleného rozpočtu, který posvětilo prosincové zastupitelstvo. Současně starostka Hana Nedomová společně se svými zástupci předeslala, že další plány by se měly opírat o připravovaný strategický plán a připomínky občanů. To by mělo zajistit, aby měly Boskovice dlouhodobější investiční vizi. Předmětem debaty se stala rovněž rychlostní silnice R43, s jejíž realizací to nevypadá vůbec dobře.*

Možnost psát své náměty a požadavky budou mít občané Boskovic již brzy na městském webu. „Tyto požadavky následně budeme vyhodnocovat a podle možností je zařazovat do rozpočtu. Pro mě to bude prvotní podklad, abych věděla, co si občané představují a co by chtěli, aby se realizovalo,“ uvedla na setkání starostka. 

Nový strategický plán by měl v oblasti vize a cíle obsahovat také možnosti získávání dotací a v případě, že bude možnost dosáhnout na nějakou velkou investiční akci, plánuje vedení města vypsat anketu a zjistit, zda chtějí občané investovat kupříkladu do kultury nebo do sportu. „Na strategický plán pak bude reagovat rozpočtový výhled, který tak bude vědět, na jaké oblasti bychom se měli v příštích čtyřech pěti letech zaměřovat,“ doplnila Hana Nedomová.

Rozpočet města počítá na výdajové stránce s celkovou částkou necelých 320 milionů korun. Z toho asi 56 procent činí běžné výdaje a přibližně 44 procent je určeno na investice. Na příjmové stránce rozpočet počítá s částkou 270 milionů korun. Rozdíl mezi příjmy a výdaji je dokrytý přebytkem hospodaření z minulých let, mimo jiné financemi určenými na výstavbu sportovní haly. Město neuvažuje, že by v letošním roce zvyšovalo své už tak velmi nízké zadlužení.

Podle starostky se bude vedení radnice snažit předkládat informace o výsledku hospodaření města občanům v přehlednější a srozumitelnější formě, než tomu bylo doposud.

### Investice

V letošním roce má město v plánu několik investičních akcí. Realizovat by se měla první etapa úpravy chodníků a parkování za finančním úřadem, taktéž první etapou by měla projít stavba chodníku vedoucího ke hřbitovu. „Dále probíhá odkanalizování Mladkova, které je třeba dokončit. Letos by měla být rozšířena také mateřská škola na Bílkově ulici, vzniknout zde mají dvě třídy, kam by rodiče mohli umisťovat děti již od dvou let. Zpracovává se projektová dokumentace a byla podána žádost o dotaci na ministerstvo školství, dotační titul umožňuje získat 85 procent nákladů,“ popsala starostka Hana Nedomová s tím, že další investiční akce je rozšíření penzionu pro seniory na Mánesově ulici o dva byty. 

Rozpočet počítá také s padesátimilionovou investicí do sportovní haly. O jejím osudu však rozhodne až červnové zastupitelstvo, městská rada proto rozhodla uložit peníze formou termínovaného vkladu, aby se zhodnocovaly. „Stavba haly je zařazena do rozpočtu na rok 2015 a nikdo na ně nesahá. Platí usnesení zastupitelstva, že vedení města je povinno zajistit stavbu sportovní haly. Mě pouze mrzelo, že peníze ležely ladem, proto jsme se rozhodli, že je budeme zhodnocovat,“ vysvětlila Hana Nedomová občanům, kteří se zajímali o to, jestli se stavbou haly počítá i rozpočet a peníze jsou stále k tomuto účelu vyhrazeny. „Výdaj na sportovní halu je součástí plánovaných výdajů v roce 2015, a to pod oddílem kapitálové výdaje ve výši 50 936 000 korun,“ upřesnila vedoucí finančního odboru radnice Dana Baláčová.

### Doprava

Konkrétní plány představilo město také v oblasti dopravy. „Chtěla bych předeslat, že doprava je důležitou a problematickou oblastí v životě města. Je třeba si uvědomit, že jsou zde komunikace, které vlastní město a ty, které vlastní kraj a jejich správu provádí Správa a údržba silnic,“ uvedla místostarostka Jaromíra Vítková. A dodala, že Boskovice letos čeká dlouho slibovaná a toužebně očekávaná oprava ulice Chudichromské. Ta by měla začít ve druhé polovině května a bude znamenat mimo jiné znesnadnění příjezdu k obchodnímu domu Tesco. Rovněž by měla v režii kraje začít rekonstrukce komunikace v Pilském údolí. 

„U městských komunikací nejde často jen o to rozhodnout, že upravíme povrch, ale setkáváme se s tím, že pod povrchem jsou problematické inženýrské sítě. Snažíme se problémy vyhodnocovat, máme veliký seznam oprav, ale ne vždy můžeme postupovat tak, jak by si občané představovali, protože musíme spolupracovat se správci sítí,“ vysvětlila boskovická místostarostka, že radnice nemůže plánovat opravy silnic tam, kde by se za nedlouhou dobu muselo kupříkladu znovu kopat kvůli opravám kanalizace či vedení inženýrských sítí. 

Správu a údržbu místních komunikací a parkovišť má na starosti majetkový odbor města. Ten má v roce 2015 v plánu opravit chodníky na náměstí 9. května, dále na ulici Švermova a hlavního chodníku k nemocnici na ulici Otakara Kubína. Dále se připravuje oprava šestimetrového pásu průjezdu přes parkoviště u Růžového náměstí, část městských investic se dotkne i opravy ulice Chrudichromské. Jedná se především o opravu chodníků a veřejného osvětlení za přibližně 5,5 milionu korun. 

V prostoru za finančním úřadem, tedy mezi ulicemi Hybešovou a 17. listopadu, bude provedena první etapa úprav, a to od Hybešovy ulice po muzeum historických zemědělských strojů. Zde bude upraven povrch a vybudován nový chodník, vznikne zde také šest nových parkovacích stání. Příští rok vznikne parkoviště přímo za finančním úřadem a navážou i další úpravy celého prostoru. První etapa nového chodníku ke hřbitovu bude letos znamenat jeho realizaci od křižovatky s ulicí Květnou až po odbočku na ulici Lipovou. Na letošek je dále plánováno vybudování parkovacích míst na ulici Hybešova, kde by mělo před Národohospodářskou školou vzniknout 40 nových stání. Na akci se bude finančně podílet i kraj, jakožto vlastník školy. Parkovací místa mají dále vznikat také u nemocnice, a to konkrétně 20 stání na místě dnešní autobusové zastávky, která bude odsunuta a nové parkoviště vznikne na místě dnešního zeleného ostrůvku. Upraven a nově nasvětlen zde bude přechod pro chodce. Dalších pět parkovacích míst vznikne u budovy ředitelství nemocnice. Tato místa budou určena pro vozíčkáře. 

V plánu města je také zvýšit parkovací kapacitu na ulici Komenského, kde dojde k protažení parkovací plochy směr ke křižovatce u Slávie. Vzniknout by mělo dalších 12 parkovacích míst. Plánováno je i parkoviště na ulici Legionářská, které by mělo pomoci řešit parkování na ulici Smetanově. Zde bude muset dojít k přeložce vysokého napětí a další podmínkou je odkup pozemku u Domu lékařských služeb, vedle kterého by parkovací místa vznikla. Nové parkovací plochy přibudou i na ulici Hálkova, a to 10 stání z části parčíku naproti bývalé pizzerii. Rekonstrukce se plánuje také v prostoru U Koupadel, i zde by mělo vzniknout 10 nových parkovacích míst u ulice Bílkova a další čtyři ve zbývajícím prostoru. I tato akce je zatím podmíněna výkupem pozemku.

Občany, kteří na setkání dorazili s vedením města diskutovat, zajímalo i řešení dalších lokalit. Především to byl průjezd ulicí Štefánikovou, s čímž řada občanů nesouhlasí, petici proti tomuto záměru podepsali prakticky všichni zdejší obyvatelé. Toto zprůjezdnění by mělo odlevit především přetížené ulici Sokolské. Do budoucna jsou však zvažovány i jiné varianty.

Město plánuje v příštím roce vyhotovit studii na městskou účelovou komunikaci, která by vedla podél kolejí směrem ke statku. Ve hře je i varianta, která by vedla od ulice Dřevařské směrem pod kopec Červeňák. „Studie by měla ukázat, jestli se tím územím dá vůbec projít,“ vysvětlila starostka Hana Nedomová s tím, že i zde by musel proběhnout složitý výkup pozemků, protože vlastníků je v lokalitě více než 80. Přímo na ulici Štefánikově aktuálně proběhla diagnostika, která říká, že její průjezd je možný, ale pouze za určitých podmínek. Na základě toho bude navrženo a s občany prodiskutováno dopravní řešení. Ulicí budou pravděpodobně moci projíždět osobní auta, nikoliv však auta nákladní.

Další stížnosti občanů se týkaly kupříkladu stavu panelové cesty na ulici Milánovy a průjezdu nákladních aut firmy SITA ulicí Boženy Němcové. 

Předmětem debaty bylo rovněž angažmá města v procesu prosazování rychlostní silnice R43. „To je záležitost státu, ministerstva dopravy. Při nástupu do funkce jsem navštívila se zástupci Sdružení pro výstavbu R43 přímo ministra Ťoka. Apelovali jsme, že potřebujeme, aby severní část trasy byla ošetřena a aby se zde začalo stavět. Ministr nám jasně řekl, že stavět odnikud nikam nebude, tedy pokud stavba nedojde až na hranici Jihomoravského kraje a nebude se postupovat až do Brna. A byla jsem v šoku z toho, co proběhlo minulý týden, totiž že některé městské části v Brně vystupují proti stavbě R43. To znamená velký problém,“ uvedla k problematice starostka Hana Nedomová. Zatím se tedy zdá, že stavba R43 je v nedohlednu.
