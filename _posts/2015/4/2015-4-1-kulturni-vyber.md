---
title: "Gianniho kulturní výběr na duben"
cover-photo: https://i.ohlasy.info/5k5lzfO.jpg
category: zpravodajství
author: Jan Bařinka
tags: kultura
---

*Ve snaze informovat čtenáře co nejlépe o podstatném dění v regionu by rozhodně neměla chybět také vhodná forma přehledu kulturních akcí. Ohlasy se rozhodly oslovit pro pravidelné měsíční zpracovávání výběru zajímavého kulturního dění Jana Bařinku, řečeného Gianni, neboť nejspíš málokdo navštíví tolik kulturních akcí jako on. Gianni je vystudovaný estetik a má navíc široké spektrum divácké i posluchačské pozornosti, takže ho můžete potkat prakticky všude: od klubových párty až po koncerty vážné hudby. Součástí jeho textů bude vždy také malé ohlédnutí za uplynulým měsícem.*

### Hudba

Duben 2015 přináší pestrou nabídku především v hudební sféře. Nejširší publikum možná zaujme blues-rocková legenda Michal Prokop se svou skupinou Framus Five, ti navštíví boskovickou sokolovnu v sobotu 18. dubna. Po koncertě bude následovat rocková zábava s regionální skupinou Třetí zuby. Na klasický rock se ovšem můžete naladit už o týden dříve, tedy v sobotu 11. dubna, místní kapela Karlovy hračky si totiž do boskovického zámeckého skleníku pozvala spřátelené kapely Rusty Nail, Kalderus Blues, Try a Jazzulátka. Jedná se o druhý ročník charitativní akce, jejíž výtěžek bude věnován na dětskou onkologii při FN Brno. Poslední akcí pro příznivce oldies bude pravidelná poslechová akce Oldies Night v sobotu 25. dubna v hudebním klubu Sklepy.

Hned dvakrát můžou v dubnu zajásat také příznivci punku. V pátek 10. dubna na sokolovně vystoupí snad nejvýznamnější česká punková skupina, pražský Visací zámek, hrající už od roku 1982 v nezměněné sestavě. A v pátek 24. dubna v hudebním klubu Sklepy si punkové publikum vychutná kapelu Totální nasazení. Ti na naší scéně působí od roku 1990 a punkovou hudbu kombinují například s prvky ska nebo metalu.

Kdo raději než na punk zajde na jazz, může si v pátek 24. dubna zajít do ZUŠ Letovice na E Converso, což je fusion jazzový projekt v čele se saxofonistou Michalem Wróblewskim, případně na Robert Balzar Trio v boskovickém zámeckém skleníku. V sále boskovické ZUŠ v úterý 7. dubna pokračuje cyklus Jazz&Blues Boskovice koncertem americko-českého bebopového uskupení Mike DiRubbo Trio.

V hudebním klubu Sklepy se kromě Totálního nasazení a oldies poslechovky můžete dočkat v pátek 3. dubna drum’n’bassové DJské akce Suck My Disc, poděbradské nu-metalové kapely Xenon v sobotu 4. dubna, folkově rock’n’rollového večírku s kapelami Ticho de Pre Cupé Band a Barbar Punk v sobotu 11. dubna, koncertu kapel Helemese a Meron v pátek 17. dubna. Další den, v sobotu 18. dubna, proběhne na Sklepech akce s názvem Hudební bufet, jedná se o vystoupení regionálních kapel Nadívaný skřivánek, Ve Vlastní Šťávě, Oka Mžik a brněnské kapely Čočka.

V úterý 21. dubna se v Galerii Otakara Kubína již podruhé představí alternativní hudební trio místních muzikantů Koudelka/Krajíček/Toufar. Ve středu 22. dubna se v boskovickém zámeckém skleníku bude konat jedenácté vydání akce Open Mic, tentokrát mimo jiné s hostem Zdeňkem Bínou, známým především z již neexistující kapely −123 min. Na Turbínu v pátek 24. dubna dorazí kapela SilesiJAH All Stars z Karviné, hrající především ve stylu reggae.

A konečně zkrátka nepřijdou ani milovníci klasické hudby. Ve středu 8. dubna se v letovickém kulturním domě představí houslový virtuoz Ivan Herák, jehož vystoupení jsme si loni v říjnu vychutnali v boskovickém zámeckém skleníku. Stejně jako v Boskovicích, tak i v Letovicích vystoupí s cikánskou kapelou. V pátek 10. dubna proběhne v Boskovicích v synagoze maior benefiční koncert pro boskovickou Betany, zahraje hudební trio Vlčí mág ve složení sopránový zpěv, akordeon a didgeridoo. V sobotu 11. dubna zazpívá na velikonočním koncertě v boskovickém evangelickém kostele Rula Machačová. Jedním z nejzajímavějších koncertů vážné hudby bude bezpochyby vystoupení klavírního virtuoza Igora Ardaševa ve středu 29. dubna v boskovickém zámeckém skleníku. Ve stejný den můžete v letovickém kulturním domě navštívit Večer s flétnou a kytarou, zahrají vám flétnistka Kristina Vaculová a kytarista Libor Janeček. Na čtvrtek 30. dubna od 17.00 připravili jarní koncert v evangelickém kostele pěvecký sbor Nota při boskovickém gymnáziu spolu s žáky ZUŠ Boskovice pod vedením Martina Krajíčka a Stanislavy Matuškové.

### Divadlo

Plánujete-li zajít do divadla, soubor LMD Kunštát v dubnu třikrát reprízuje svou aktuální inscenaci Světáci, a to v sobotu 11. dubna v kulturním domě Kunštátě, v sobotu 18. dubna v kulturním domě Olešnici a v neděli 19. dubna v Šebetově. V sobotu 25. dubna v zasedací místnosti ve Skalici nad Svitavou vystoupí se svým divadelním improzápasem boskovický improvizační tým Lísky. Příznivci mainstreamu můžou v pátek 10. dubna v letovickém kulturním domě navštívit představení Zase ta sborovna v hlavní roli s Pavlem Trávníčkem. A chcete-li vzít do divadla děti, dobrou volbou bude určitě představení Zajíček a velká mrkvová záhada, které se v podání Divadla 100 opic odehraje v neděli 12. dubna v 15.00 v boskovickém zámeckém skleníku.

### Výstavy

V dubnu 2015 proběhne také několik výstav různého charakteru. Ve středu 1. dubna bude u příležitosti Dne Země v boskovické městské knihovně slavnostně zahájena výstava Zažíváme změny klimatu, v neděli 5. dubna v 15 hodin proběhne vernisáž výstavy obrazů Marie Furchové v boskovickém zámeckém skleníku. Ve středu 8. dubna bude v letovické knihovně zahájena prodejní výstava keramických výrobků Renaty Souškové. V pátek 10. dubna v 17.30 bude v Galerii Domino v Letovicích zahájena výstava obrazů Mgr. Evy Mezerové a Jana Čiháka, ve stejný den v 17 hodin výstava modelů letovických modelářů v letovickém kulturním domě.

### Přednášky, besedy, autorské čtení

Tím se rovnou dostáváme k přednáškám a besedám, neboť výstavě modelů bude předcházet beseda Ing. Tomáše Přibyla s názvem Neslavné havárie slavných raket. V pondělí 13. dubna ve 13 hodin proběhne v Kině Boskovice cestovatelská beseda Jiřího Hrmy Pod Jižním křížem. V pátek 17. dubna v Galerii Otakara Kubína proběhne tradiční Setkání s Milošem Štědroněm a hudbou. V neděli 19. dubna od 15 hodin v Muzeu Boskovicka zavzpomínáme na kardinála Tomáše Špidlíka, bude se zde konat setkání a scénické čtení s názvem Dětství otce Špidlíka a jeho tvorba pro děti. Ve čtvrtek 23. dubna v 17 hodin vystoupí se svým autorským čtením v židovském obecním domě na Bílkově ulici židovský spisovatel, režisér a novinář Jan Jelínek. Cestopisná přednáška Jiřího Nováka Irsko – zelený ostrov proběhne ve středu 29. dubna od 17 hodin v čítárně knihovny v Letovicích. Ve Skalici nad Svitavou bude ve čtvrtek 16. dubna od 19 hodin přednášet v zasedací místnosti obecního úřadu čapkolog Hasan Zahirović na téma Skoupilovi na Mikšově mlýně.

### Film

Ve filmovém klubu v Kině Boskovice v dubnu pokračuje přehlídka filmů Ingmara Bergmana, tentokrát uvidíme v úterý 7. dubna Sedmou pečeť a v úterý 28. dubna Personu. V neděli 19. dubna se dočkáme reprízy Oscary oceněného filmu Birdman v hlavních rolích s Michaelem Keatonem a Edwardem Nortonem. Ve dnech 20.–22. dubna budeme mít možnost zhlédnout pět snímků v rámci Dnů evropského filmu.

### Ohlédnutí za březnem

Z kulturních akcí, které jsem měl možnost v našem regionu navštívit v měsíci březnu, stojí za zmínku především dva koncerty v boskovickém zámeckém skleníku: koncert dámského dechového tria Trifoglio v rámci Kruhu přátel hudby a vystoupení rockového a jazzového baskytaristy Fernanda Saunderse. Velkým zážitkem byl také koncert death-rockového uskupení Prague Conspiracy na Turbíně. Za zmínku určitě stojí také dvojí provedení stejného textu, Poulencova Stabat Mater a Szymanowkého Stała Matka, v podání Vernum 2013 Ensemble v kunštátském kostele sv. Stanislava. V Kině Boskovice mě zaujala výstava Ondřeje Klevety V zajetí barev, jejíž hudební zahájení obstarali Nikola Král a Lukáš Koudelka. Boskovické kino mi však letos udělalo největší radost dramaturgií filmového klubu, když se rozhodlo zařadit retrospekci režiséra Ingmara Bergmana. Léto s Monikou ani Lesní jahody jsem neviděl poprvé, přesto šlo znovu o obrovský filmový zážitek.
