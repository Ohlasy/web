---
title: Politiku musíš milovat, jinak bys ji dělat nemohl, říká nový šéf boskovického ANO Lukáš Holík
category: rozhovory
cover-photo: http://i.imgur.com/lL46hlVl.jpg
author: Tomáš Trumpeš
---

*Lukáš Holík vystudoval manažerskou informatiku a ekonomiku podniku na brněnském VUT, pracuje v mezinárodní energetické společnosti, kde má na starosti finanční administrativu. Je aktivní florbalista a basketbalista, zabývá se životním prostředím a organizuje úklidové akce. Před třicítkou vstoupil do politiky, vybral si hnutí ANO a po odstoupení Luďka Řehoře se asi před měsícem stal předsedou hnutí v Boskovicích. Proto nás zajímalo, co ho do politiky přivedlo a jaké má plány a názory.*

<img src="http://i.imgur.com/lL46hlV.jpg" alt="Lukáš Holík" class="img-responsive">

**Lukáši, jsi nespokojený občan?**

Nejsem nespokojený. Já to mám dané tak, že vždycky si člověk může za všechno sám. A když je někde nějaká chyba, tak jenom jeho vlastní já to může posunout dál nebo udělat změnu. Kdybych byl nespokojený občan, tak dělám něco pro to, abych se ne přímo měl v budoucnu líp, ale hlavně abych se líp cítil.

**Jak to jde dohromady s tím, že jsi vstoupil do hnutí nazvaného ANO – Akce nespokojených občanů?**

Já jsem vstoupil do hnutí ANO s myšlenkou, že vždycky, když něco nového vzniká, je to jako malé dítě bez nějakých šrámů. S tím jsem do toho já jako čistá duše šel. Bral jsem to tak, že je to něco nového a já jsem taky nový. Takže žádné šrámy a čistě od začátku a od tohoto začátku se bude moje práce promítat do toho, co z toho do budoucna vznikne.

**Kdy ses o politiku začal zajímat a kdy a jak tě napadlo, že do ní aktivně vstoupíš?**

Má to širší základ. Nejdřív jsem se začal zajímat tak nějak vnitřně. Člověk k tomu dospěje, ani neví jak. Chodí za holkama, pak je starší a pak zjistí, že se mu některé věci, co se v Boskovicích dějí, trochu nelíbí. A kvůli tomu se přihlásí ke slovu, začne o tom diskutovat s lidmi a ti mu řeknou: Hele, tak do toho zkus jít víc, víc říkat svůj názor nahlas a nebát se toho. A mně když se něco nelíbí, tak to chci říct nahlas. A takové věci s otazníkem byly, kdo čte třeba články Marka Osoucha, tak o těch záležitostech ví. Ale z těch věcí je potřeba se poučit a ne se v nich rýpat.

**Takže určitá nespokojenost tady přeci jen byla.**

Na začátku určitě.

**Na základě čeho ses nasměroval do hnutí ANO?**

Měl jsem dvě schůzky – s Radkem Mazáčem a s Luďkem Řehořem. Vždycky se říká: Poslouchej své vnitřní já a podle toho se rozhoduj. A já jsem cítil, že hnutí ANO je lepší volba než Sportovci. Viděl jsem, že hnutí ANO má podporu, viděl jsem ještě před vstupem vystoupení současného poslance a v té době krajského předsedy Chalupy, které mě ohromilo. Tak jsem si řekl, že to je pro mě ta správná volba, že to jsou lidé, kteří mě dokážou poučit a dávat mi nějaké zkušenosti. Sportovci jsou pouze v Boskovicích a já se chci rozvíjet třeba i dál.

**Jak se vyrovnáváš s kritikou, která směřuje na sám základ hnutí, kterým je bezesporu Andrej Babiš – totiž že hnutí je jen politická divize Agrofertu, byznysprojekt Andreje Babiše, který je v obrovském střetu zájmů?**

Kritika toho, k čemu dává člověk své vlastní jméno, se nesnáší dobře. Bohužel jsem na takové pozici, že to nedokážu nijak ovlivnit, maximálně tím, že pošlu nějaký nesouhlasný e-mail k tomu, že se děje to a to.

**Ale těžko můžeš takto nesouhlasit s tím, že Andrej Babiš vlastní média a je ministr financí.**

Ne, tak to nemyslím. Spíš k nějakému zákonu, který se projednává. 

**Ale mě zajímá, jestli ti ta kumulace politické, ekonomické a mediální moci prostě nevadí?**

Když tady je Andrej Babiš se svou Mafrou, stejně proti němu stojí někdo, kdo by říkal pravdu, kdyby to Mafra zkreslila. Je tady dost médií, aby to tak bylo. Ale já sleduju idnes a vidím, že se s tím nepárají a říkají věci tak, jak jsou. Přijde mi, že jsou ještě kritičtější než třeba Parlamentní listy nebo Echo 24. Takže ta pravda se vždy řekne.

**Takže věříš v pluralitu médií, která to vyřeší?**

Já jsem hrozný idealista.

**Hnutí bývá také vyčítána ideová neukotvenost  a nevyhraněnost v politickém spektru. Čím je hnutí ANO pro tebe a jak bys ho popsal? Kde názorově stojíte?**

Příští rok bude sněm, který se bude přímo tímto zabývat, priority a cíle se ukotví. Můj hlavní cíl je transparentnost a snaha pomoci lidem. Názory určitě nemáme levicové. Podporujeme podnikatele a nechceme zvyšovat daně. Ideologii strany cítím středopravicově. 

<img src="http://i.imgur.com/uUITVlE.jpg" alt="Lukáš Holík" class="img-responsive">

**Pojďme do Boskovic. Jaké si jako nový předseda boskovického hnutí ANO kladeš hlavní cíle?**

Určitě by bylo dobré, kdybychom pro příští volební období získali více mandátů v zastupitelstvu. Tentokrát nám čtvrtý mandát utekl o kousek, kvůli špatnému nastavení přepočítávací metody. Ale to se týká budoucnosti. Teď jde o to stmelit partu, která se pravidelně schází, a pracovat na záležitostech, které řešíme. A moje velká priorita je komunikovat s občany. Vím, že to není jednoduchá záležitost, protože všichni mají hodně nápadů a řečí, ale neodváží se rovnou přijít a opravdu něco řešit. Nefunguje to tak, jak bych si představoval, lidi tolik nechodí.

**Nechodí kam?**

K nám. 

**Sami asi nepřijdou.**

Znají náš Facebook, naše stránky. Můžou napsat, je tam i telefonní číslo a kontakt přímo na mě.

**Které další věci bys chtěl prosadit?**

Chtěl bych prosadit, abychom dokázali přemýšlet selským rozumem. Vysvětlím to na příkladu: postavíme skatepark, ale ten přece nebude jen pro skateboardisty, je to i prevence kriminality a braní drog. To samé platí u horolezecké stěny, ta zase není jen pro místní, ale zvedne to popularitu města a bude sem jezdit víc lidí. Takhle se váže jedno k druhému. Tady se vždycky vidí jen jedna věc – skatepark bude pro ty, co jezdí – ale nevidí se další cesty. Sociální oblast, sport, kultura a cestovní ruch jsou věci, které můžou fungovat víc dohromady.

**Jaké má hnutí dnes reálný vliv? V radě za vás sedí dva nestraníci, kteří vás nejspíš moc k ničemu nepotřebují. Jak vlastně můžeš cokoliv prosadit?**

Řeknu, jaká je reálná situace, aby to už konečně bylo jasné. Pravda je taková, že obou radních si velice vážím a mám s nimi bližší kontakt než s některými spolustraníky. Nemůžu proti nim říct ani půl slova, že by dělali něco špatně nebo přede mnou nějaké informace tajili. Jsme v pravidelném kontaktu a v těch důležitých věcech, které je potřeba řešit, se radíme.

**Probíhají i jednání s koaličními partnery? Podílí se ANO na koaličních rozhodnutích, když nemáte žádného člena v zastupitelstvu?**

Ono je to trochu složitější, jsem ve funkci teprve měsíc a za ten se nedá všechno stihnout, abych se úplně rozkoukal a viděl, jak byly nastaveny kanály za pana Řehoře (přecházející předseda ANO v Boskovicích, pozn. red.). Sešel jsem se osobně s paní starostkou a paní místostarostkou, donesl jim kytičku a seznámil se s nimi. A jsem pozván na další koaliční schůzku zastupitelů, na tom jsme se dohodli. Chtěl bych to ještě víc prohloubit, koalice sestává ze tří partnerů a je zapotřebí postupovat společně. 

**A to se neděje?**

Někdy to tak není. Rád bych si o těch záležitostech víc promlouval. Patřím k nové generaci politiků, všichni jsou o jednu generaci starší…

**Kromě pana místostarosty.**

Ano. …a můžu informace předávat mladším, kteří budou mít zájem něco tady v Boskovicích udělat. Jako teď chodíme uklízet černé skládky.

**Co nejpodstatnějšího se vám podle tebe podařilo prosadit z vašeho programu do programového prohlášení rady?**

Já si osobně myslím, že programové prohlášení odráží náš program, jediná věc, která možná byla v rozepři, se týká nemocnice. Ale musím říct, že pro mě nejsou až tak důležité ty věci, co jsou na papíře. Důležitá je realita, co se skutečně bude dít, protože ono se sice říká, co je psáno, to je dáno, ale v politice se mi to tak úplně nezdá. Spíš až se ty věci budou řešit, můžeme si je odškrtnout, třeba budování cyklostezek, a pak nějakým způsobem vyřešit problém haly.

**Která v programovém prohlášení zrovna není.**

Není. Ale pro mě je to záležitost, u které bych chtěl, aby se už konečně vyřešila.

<img src="http://i.imgur.com/V28dVo4.jpg" alt="Lukáš Holík" class="img-responsive">

**A jak by se mělo pokračovat?**

Pokud se bude hala stavět, tak je nutné staveniště odvodnit drenážemi do kanalizace. Snížená hladina spodní vody pod stavbou vede ke snížení spodní vody v okolí stavby, což se děje již teď, i když zatím nijak intenzivně. Ale už teď se projevují statické poruchy v rodinných domech a v okolí stavby. S velkou pravděpodobností se ve spojitosti s odvodňováním podloží projevují praskliny i na bytovém domě na ulici Bílkova nad výkopovou jámou. Pokud se potvrdí i tahle záležitost, tak si myslím, že by se tam stavět nemělo. Od začátku si myslím, že to není ta úplně správná varianta, i když by bylo fajn, kdyby škola na Slovákově mohla využít větší halu. Ale pokud spodní voda zapříčiňuje to, že začínají praskat domy, je to důvod, aby se dál nestavělo. Pokud další geologický průzkum nezjistí, že je to všechno v pořádku. Také není dořešeno, kolik budou činit provozní náklady a z čeho se budou hradit. Dokonce není ani jasné, které konkrétní sportovní oddíly chtějí halu využívat a z čeho chtějí platit za provozní hodiny. Aby to pak nedopadlo jako u hokejistů, kteří platí dva tisíce korun na hodinu, ale platí to za ně vlastně město. 

**Tímhle ale zpochybňuješ, jestli se vůbec má hala stavět, jestli to město utáhne. Nebereš to tak, že pokud ne na Slovákově, měla by se hala rychle postavit někde jinde?**

Určitě nechci, aby se to šilo horkou jehlou. Tak už to tady bylo, můj pocit byl, že končilo volební období, tak rychle, ať to ještě vyjde. Týden před volbami se ještě uzavíral dodatek ke smlouvě.

**Co ti na tenhle postoj říkají kluci z florbalu? Někteří říkají, že se na halu třesou.**

Já jsem taky florbalista a ještě k tomu basketbalista a na halu se taky třesu. Chci, aby se to vyřešilo co nejdříve. Aby proběhl audit a řeklo se buď: Je to OK, můžeme tady stavět, nebo: Ne, a pojďme udělat kroky k tomu, aby to šlo postavit někde jinde.

**Ale nebude to pak taky horkou jehlou?**

Ne, ne, ne. Musí se zvážit možné varianty: Červená zahrada nebo někde jinde. Ale už je potřeba bouchnout do stolu a říct rozhodnutí. Doba debat už je myslím za námi a teď je potřeba počkat na výsledek auditu a udělat rozhodnutí. Vím, že to nebude lehké. Být zastupitelem, určitě z toho radost nemám.

**Kolik je aktuálně členů hnutí ANO v Boskovicích?**

V dnešní době máme 11 členů plus 2 čekatele na členství.

**Není to málo?**

Na to, že jsme před chvíli začali… Máme hodně sympatizantů, což je dobré. Nemáme problém postavit kandidátku, která by byla v této chvíli určitě ještě na vyšší odborné úrovni než ta minulá.

**Snažíš se nalákat další členy? Oslovuješ a přemlouváš třeba konkrétní lidi?**

To určitě ne. Pro mě není důležité, jestli někdo je, nebo není člen hnutí ANO. Důležité je, jestli dělá něco pro Boskovice a jestli chce pro občany dál pracovat. Je to o lidech a nápis ANO z tebe nedělá lepšího člověka, než jsi.

**Ke hnutí ANO patří i jakási nepolitická image – představitelé hnutí rádi zdůrazňují, že by politiku nejradši nedělali a buď podnikali nebo se váleli u moře. Co ty – baví tě politika, nebo ji taky děláš jen s odporem jako oběť?**

Politiku musíš milovat, jinak bys ji dělat nemohl. Vzhledem k tomu, jaké klacky pod nohy se ti hází a kolik času tím strávíš, chodíš na schůze, vracíš se pozdě domů. Ještě že mám takovou oporu v přítelkyni, jinak by to asi nešlo. Asi si ji budu muset vzít, jinak mi za chvíli uteče. Nejsem politický byznysmen ani kluk z plakátu, nešel jsem do politiky jen na chvíli. Stal jsem se předsedou a uvidíme, jak to půjde dál.

**Vstoupil jsi do světa politiky, který pro mnoho lidí není moc lákavý a dívají se na něj s despektem – jakou zkušenost jsi se světem politiky zatím udělal?**

Pochopil jsem, že politika je jako vagon, který chceš roztlačit. Sám jako jednotlivec ho neroztlačíš, ale když máš kolem sebe skupinu, která má stejný názor, společně se vám to může podařit lehčeji. Když tě ta skupina podporuje, práce se ti dělá jednoduše a s větší láskou.

**A takto to tady v Boskovicích funguje?**

U nás ano. Mrzí mě to, že když zajdeš na zastupitelstvo, cítíš negativní atmosféru. Já jsem z nové generace, mám v sobě idealismus, chci podporovat něco pozitivního a ne ničit své vlastní myšlenky negativní energií a ještě ji někomu předávat. Takto ničíš sebe i okolí.

**Ale není kritika nutná? I opozice, která poskytuje nějakou oponenturu?**

To určitě ano, ale musí to být konstruktivní. Kdybych byl opoziční zastupitel, snažil bych se slušně a ne útočně přednést svůj názor. To je politika, že jdeš se svým názorem na trh, a když se ti v tomto obchodě nedaří, a lidí ten názor neberou, neměl bys ho zbytečně říkat dál. Když v něčem zůstanu sám, měl bych se podívat spíš na sebe, jestli nedělám něco špatně.

**Budeš mít chuť se jako boskovický předseda prosadit i na vyšší politické úrovni? Třeba usilovat o dobré místo na kandidátce do krajského zastupitelstva?**

Pokud má můj čas někdy přijít, tak ještě potřebuji dlouhou dobu. Teď se potřebuji soustředit na Boskovice, i tak mi to zabírá dost času a chci se toho co nejvíc naučit od našich radních, od svých kolegů. Nic neplánuji, co má přijít, to přijde.

**Na závěr: Ke hnutí ANO se vážou velká očekávání voličů, rovněž nespokojených občanů. Nebojíš se, že je prostě zklamete?**

V Boskovicích je to o té partě lidí, která nějakým způsobem myslí a jedná. Pokud se to dobře povede a bude se dařit vytvářet pro občany kladné věci, není důvod, proč bychom měli zklamat. A když se něco nepovede, tak musíme nic neskrývat a snažit se zjistit, proč se tak stalo.

**Od voleb už uteklo asi půl roku. Zatím se to daří?**

Já jsem ve své funkci měsíc.

**Teď myslím celému hnutí ANO a nové koalici. Jestli jste na cestě, která ty kladné výsledky přináší.**

Myslím a cítím, že ta změna, která proběhla, proběhla určitě k lepšímu. V této chvíli je asi potřeba víc než sto dní hájení pro tuto koalici. Ale už během krátké chvíle přijdou kroky a řešení, která občané tak toužebně čekají. Je potřeba udělat vždycky pořádně jednu věc a pak pokračovat na další. Ne dělat deset věcí a všechno špatně.