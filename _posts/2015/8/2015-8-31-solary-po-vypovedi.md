---
title: Výpovědní lhůta vypršela. Panely dál stojí na poli
category: zpravodajství
cover-photo: http://i.ohlasy.info/cR2Eawvl.jpg
author: Marek Osouch
---

*Kvůli neplacení nájmu vypověděla boskovická radnice letos v červnu smlouvu společnosti AKAM Bosko, která je majitelem solární elektrárny v Chrudichromské ulici. Výpovědí však příběh neskončil. Nedávno vypršela provozovateli výpovědní lhůta, ale sluneční panely na městských pozemcích stojí dál.*

<img src="http://i.ohlasy.info/cR2Eawv.jpg" alt="boskovická solární elektrárna" class="img-responsive" data-author="Marek Osouch">

„To jste si mysleli, že za dva měsíce bude vše pryč?“ divila se boskovická starostka Hana Nedomová (ČSSD) otázce Ohlasů, jaké kroky bude činit město dál, když provozovatel nesplnil další článek smlouvy. V ní se píše, že výpovědní lhůta trvá dva měsíce a že „po skončení nájmu předá nájemce pronajímateli předmět nájmu vyklizený a ve stavu odpovídajícímu přiměřenému způsobu užívání“. Panely tedy dále blokují jakékoliv jiné využití městských pozemků, například pro rozšiřování průmyslové zóny, která je v současnosti téměř zaplněná. 

Boskovická starostka se ještě do konce června chtěla s provozovateli sejít a probrat situaci kolem elektrárny. Nikdo ale na pozvánku nereagoval. „Pan Andreska (*šéf firmy AKAM Bosko – pozn. red.*) ještě poslal nějaký e-mail, ale to neřeší tuto problematiku,“ doplnila starostka.

Společnost AKAM Bosko, které [krajský soud v květnu zrušil licenci](/clanky/2015/05/akam-bez-licence.html) na provozování elektrárny, nejen neodpovídá na dotazy redakci Ohlasů, ale podle vyjádření starostky nechce diskutovat ani s vedením města. Letos v červnu navíc změnila firma své sídlo. „Schránkové sídlo“ v Panském dvoře vyměnila za budovu u Minervy, jejímž vlastníkem je firma DUSAB. Jednatelem této společnosti je Stanislav Pospíšil, což je zároveň bývalý akcionář a bývalý člen dozorčí rady firmy provozující problematickou elektrárnu. „Celou rodinu Andresků znám zhruba deset let,“ [uvedl v dubnu pro Ohlasy](/clanky/2015/04/solarni-licence.html) Pospíšil.

Na posledním zasedání v srpnu rada sluneční elektrárnu neprojednávala, podle starostky ale na situaci budou muset reagovat. „Rada bude rozhodovat o tom, zda se přihlásíme k insolvenci, a vyzveme je k odstranění panelů,“ prohlásila Hana Nedomová. Zatím proti provozovateli nikdo nezahájil insolvenční řízení, tedy že firma je v platební neschopnosti a nemá z čeho platit své dluhy.

Sluneční panely ale neleží pouze na pozemcích města. Jeden z pozemků vlastní přímo firma AKAM Bosko. V jejím majetku je i část cesty. Z katastru nemovitostí je navíc zřejmé, že nemůže s pozemkem nakládat, jak by chtěla. Její vlastnické právo má čtyři omezení. Kromě věcného břemene v podobě sloupů s vysokým napětím vedoucím do elektrické rozvodny a smluvní zástavy k nesplácenému dluhu u zkrachovalé záložny UNIBON je dále zmíněná zahájená exekuce proti společnosti AKAM Bosko a exekuční příkaz k prodeji nemovitosti. Na portálu dražeb exekutorské komory zatím pozemky v nabídce ke koupi nejsou.

[Firma AKAM Bosko slíbila v roce 2009](/clanky/2015/04/solarni-elektrarna.html), že v Boskovicích postaví solární elektrárnu. Za pětadvacet let provozu měly panely přinést do městského rozpočtu 60 milionů korun, za pět let provozu jich je ale jen osm. Loni zaplatila z celkového nájmu jen 65 tisíc korun. Od té doby nepřišla ani koruna. Přes varování současného vedení města, aby provozovatel dluh do konce května zaplatil, se však nic nestalo. A podle dosavadního postoje firmy nic nenasvědčuje tomu, že by mohlo v nejbližší době dojít k nápravě a městské pozemky byly uvedeny do řádného stavu a uvolněny pro další využití. 

