---
title: Obec jako firma
category: názory a komentáře
cover-photo: http://i.ohlasy.info/m2Dv8fql.jpg
author: Marek Osouch
tags: politika
---

*Demokracie začíná v obci, jak už je známo ze starověkých Athén. Od řeckého slova polis také vznikl pojem politika, tedy správa obce, v té době městského státu. V České republice je struktura obcí naprosto unikátní a nemá v Evropě obdoby. Existuje zde více než šest tisíc obcí, kterým nikdo z centra nemůže nařídit, že mají peníze dát spíše na opravu chodníku než na výstavbu hřiště.*

<img src="http://i.ohlasy.info/m2Dv8fq.jpg" alt="Blansko" class="img-responsive">

Před volbami do poslanecké sněmovny hlásal jeden nejmenovaný politik jednoho nejmenovaného hnutí, že chce stát řídit jako firmu. Všechno mělo být podle Andreje Babiše z hnutí ANO efektivní a centrální. Nakonec ale přišel na to, že to nejde. Naštěstí. Centralizace moci je něco, co jde proti samotné podstatě demokratického systému. Jedním z pilířů demokratického zřízení je totiž samospráva, tedy v českém případě kraje a obzvlášť obce. Každá má svého starostu, své zastupitelstvo, které volí lidé v komunálních volbách. Tato obec si sama hospodaří, sama schvaluje svůj rozpočet, své vyhlášky, poplatky za svoz odpadu. Nikdo jí nemůže z centra nakázat, jak se svými penězi naloží.

Pokud bychom si hrubě zprůměrovali deset milionů obyvatel Česka a šest tisíc obcí, dostaneme výsledek, že v každé obci žije šestnáct set obyvatel. To není moc. A realita je ještě více překvapivá. Jak píše ve své knize Komunální politika politolog Stanislav Balík, necelé tři čtvrtiny všech obcí mají méně než tisícovku obyvatel.

Z ekonomického pohledu naprostý nesmysl. Jak se taková obec může rozvíjet? Výstavba jednoho dětského hřiště nebo oprava silnice může být prioritou a otázkou mnoha let, kdy se šetří v rozpočtu. Na to, aby v obci vznikla kanalizace a čistička odpadních vod, můžou lidé rovnou zapomenout. Nikdy na to nenašetří.

Máme tady tedy plno obcí, které jsou velmi malé, ale chtějí být malé a samostatné. Příkladem může být nejmenší obec okresu Blansko Lhota u Olešnice, kde žije pouhá třicítka obyvatel. Nikdo takovým obcím však nebrání v tom, spojit se s větším sousedem a vládnout si dohromady. Byla by to jednoznačná ekonomická efektivita. Obec složená z několika menších částí by lehčeji dosáhla na dotace, pracovala by s větším rozpočtem. Nejefektivnější by tedy bylo vše řídit z centra.

Zde však ekonomická efektivita naráží na demokratický systém, kdy se lidem odloučí politika od jejich bydliště do nějakého vzdáleného centra. Vezměme si třeba okres Blansko. Kdyby nebyl okresem, ale obcí se 107 tisíci obyvateli, bylo by tady jediné zastupitelstvo v Blansku, které by spravovalo celou obec od místní části Velké Opatovice na severu až po Adamov na jihu. Jak by se obyvatelé Opatovic cítili, kdyby politiku dělali pouze Blanenští? Možná by měli v zastupitelstvu jednoho svého zástupce, ale to by bylo nejspíš vše. Většina by pravděpodobně byla z centra, tedy nynějšího Blanska, kde žije nejvíce lidí. Z toho důvodu by se politici nejvíce starali právě o ně.

Pro většinu z nás je to asi nepředstavitelná věc. V Dánsku, Švédsku nebo Velké Británii mají ovšem samosprávné obce velikost mezi padesáti až stovkou tisíc obyvatel. Ohromné množství ve srovnání s naším nepřesným průměrem šestnáct set obyvatel. V Litvě navíc po reformě místní samosprávy obce úplně zrušili a ponechali pouze vyšší samosprávné celky, tedy okresy.

Ekonomická efektivita tedy nemusí být vždy správná cesta, zvlášť v politice. Teď se debatuje o převádění pošt na obce a slučování finančních úřadů do větších měst. V Lažánkách u Veverské Bítýšky si poštu už několik let sami provozují. Na její provoz musejí zčásti přispívat, ale zkrátka ji chtěli lidem v obci zachovat. A nemusíme chodit tak daleko, ve Vranové dotují ze svého rozpočtu obchod, aby ho Jednota v obci nezrušila. Ekonomicky efektivní to není, ale je to rozhodnutí místních politiků, kteří se mají starat o blaho svých občanů a plnit jejich přání. Jsou totiž jejich volenými zástupci, kteří mají rozhodovat za ně. Ani stát ani obec proto nemůžeme řídit jako firmu.


