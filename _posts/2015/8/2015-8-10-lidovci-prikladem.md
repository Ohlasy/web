---
title: Dobrým příkladem mohou být lidovci
category: názory a komentáře
cover-photo: http://i.ohlasy.info/x6guxTTl.jpg
author: Tomáš Trumpeš
tags: politika
---

*Změna uspořádání na boskovické radnici vnesla do řad politiků a také jejich příznivců či odpůrců značnou míru emocí. Logicky. Politické síly se přeskupily, stará partnerství byla ukončena, nové vztahy a nová spojenectví ukazují přirozeně konkrétní lidi i celé strany v novém světle. A dávají jim příležitost chovat se jinak a na některé věci změnit názor. To však samo o sobě není nic špatného.*

<img src="http://i.ohlasy.info/x6guxTT.jpg" alt="vývěska boskovických lidovců, ilustrační foto" class="img-responsive">

Naopak to může být velmi prospěšné. V našem politickém systému se jen zcela výjimečně stává, že by někdo mohl vládnout a rozhodovat sám. Voliči obvykle rozdají pověstné karty tak, aby výsledkem musela být domluva, kompromis. Jinými slovy koalice. V této koalici musí každý trochu ustoupit, každý musí trochu vyjít vstříc ostatním. V jiné koalici panují jiné priority nových partnerů, a výsledné kompromisy proto vypadají jinak. Napadat jednotlivé strany za to, že jsou dnes ochotny podpořit něco, co ještě včera nepodporovaly, je proto politicky nezralé a většinou je to spíše projevem osobní zášti, zhrzenosti a neschopnosti věcné diskuse. Dobrý příkladem mohou být boskovičtí lidovci. Ti jsou dnes zcela nesmyslně napadáni za to, že otočili v přístupu ke stavbě haly na Slovákově ulici. Ano, otočili. Není to však projevem jejich prodejnosti či bezpáteřnosti. Hlasovat pro stavbu na podzim roku 2013 a v létě roku 2015 je dost velký rozdíl. A to nejen vzhledem k politickému uspořádání. Kdo to nevidí, je zaslepený. Událostí se okolo haly od té doby seběhlo více než dost – problémy s podložím, pověstný nález uhlí, zastavení stavby, navýšení ceny, rozhodnutí kraje, nutnost nového stavebního řízení a tak dále. Za změnu názoru zaslouží lidovci spíše pochválit. Ostražití bychom měli být spíše před politiky, kteří nejsou schopni brát v potaz objektivní skutečnosti, názory veřejnosti, měnící se svět a tvrdošíjně si neustále trvají na svém.

Pokud bychom se smířili s tím, že politici nemají měnit názory a postoje, skončila by veškerá diskuse. A s ní i veškerá demokracie. Je nejspíš jednou z výhod našeho politického systému, že tuhle situaci nepřipouští a nutí politiky k dohodám. Pozitivních příkladů bychom našli víc. Sociální demokraté v koalici s lidovci museli zapomenout na svou proticírkevní rétoriku a seznali, že kostely jsou významné památky sloužící veřejnosti a je na místě na jejich opravy z městské pokladny přispívat. TOP 09 uvolněná od koalice s ODS, pro kterou jsou lidská práva něco jako červený hadr pro býka, náhle hlasovala pro vyvěšení tibetské vlajky. Jen houšť takových názorových kotrmelců.

Samozřejmě ale platí, že všechno má svou míru. Změna názoru musí být podložena logickým myšlenkovým vývojem, novými skutečnostmi a pádnými argumenty. A ani koaliční kompromis by neměl jít za hranu zpronevěření se těm základním idejím, které ta která strana hlásá. To je pochopitelně odsouzeníhodné. Dobrým příkladem mohou být třeba boskovičtí lidovci. Dodnes je pro mě nepochopitelné, jak mohla tato strana v minulé koalici souhlasit s alibistickými argumenty a přistoupit na totální nečinnost v přístupu k hazardu. Když ostatní partneři šermovali názory, že nemá smysl nic omezovat, protože „kdo chce hrát, bude stejně hrát,“ byla jejich ignorace všech relevantních výzkumů a zahraničních zkušeností sice zoufalá, ale byla v jakémsi souladu s jejich k sobectví inklinující individualistické ideologii. Ano, hazardní svody budou jistě stále existovat, ale to ještě neznamená, že by na nich město mělo svou tolerancí participovat, těžit z nich a podporovat je. Kdo jiný než lidovci by měl ale chápat výrok Ježíše Krista, že „svody sice nutně přicházejí, ale běda tomu, skrze koho přijdou“?

Naštěstí i v tomto případě došlo po přeskupení sil ke kýžené změně názoru. Zatím bohužel pouze názoru, přetavení nového postoje v čin se snad dočkáme na některém z nejbližších zastupitelstev, neboť koalice po volbách [přislíbila úplný zákaz hazardu od ledna příštího roku](http://ohlasy.info/clanky/2015/02/zakaz-hazardu.html). S pochvalou za změnu názoru tedy raději ještě počkejme.
