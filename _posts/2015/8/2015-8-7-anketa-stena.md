---
title: "Anketa: Chcete lezeckou stěnu na letním kině?"
category: ankety
cover-photo: https://i.ohlasy.info/FnXSulol.jpg
author: Tomáš Trumpeš
tags:
    - lezecká stěna
---

*Příznivci lezecké stěny na zadní straně letního kina odevzdali na boskovické radnici petici, která město o její vybudování žádá. V anketě se proto ptáme:
Petici na podporu lezecké stěny na zadní stěně letního kina podepsalo celkem 577 lidí, z toho více než 300 občanů Boskovic. Představuje pro vás toto číslo významnou podporu tohoto projektu? Jak se vám celý záměr vybudování lezecké stěny na zadní stěně letního kina líbí? Budete ho podporovat?*

---

<img src="https://i.ohlasy.info/kcshgHa.jpg" class="profile-picture" alt="Petr Malach">

***Petr Malach, místostarosta Boskovic***

Ano, 300 občanů města Boskovice není málo, ale není to taky moc. Pokud si uvědomíme, že máme 11 tisíc obyvatel a z toho cca 5 tisíc voličů. Projekt na zadní stěně kina nevypadá zle, ale neznám ještě přesně podrobnosti projektu. Tudíž nevím, jestli je umístění přesně reálné.

---

<img src="https://i.ohlasy.info/GbNAbLa.jpg" class="profile-picture" alt="Jiří Pevný">

***Jiří Pevný, zastupitel za Sportovce***

Jako velmi pozitivní beru skutečnost, kolik lidí svým podpisem zareagovalo na petici. Pro další rozhodování bych nerozlišoval, kolik lidí bylo z Boskovic a kolik ne. Chtějí-li být Boskovice opravdu regionálním centrem, mělo by vedení města vnímat názory nejen občanů Boskovic. Počet podpisů pod peticí pro mě představuje velmi významnou podporu projektu. Jsem přesvědčen o tom, že lezecká stěna by pro propagaci města včetně vlastního areálu letního kina a přilehlého skleníku udělala více než mnohé akce s mizivou účastí občanů města. Spojení lezecké stěny s areálem letního kina považuji za takřka ideální řešení z pohledu víceúčelového využití lokality (sport, kultura, oddych). Finanční prostředky směrované do jakékoliv sportovní činnosti považuji za dobře investované peníze. Záměr výstavby lezecké stěny na zadní stěně letního kina budu i nadále podporovat.

---

<img src="https://i.ohlasy.info/x5AFgXm.jpg" class="profile-picture" alt="Sáša Živná">

***Sáša Živná, učitelka TV na gymnáziu, zastupitelka za ANO***

Upřímně musím přiznat, že významnou podporu ne. Tato čísla mi spíš připomínají nějakou první vlaštovku, že by se mohlo něco takového jako lezecká stěna v Boskovicích stát realitou. Pod těmito čísly se v mých očích skrývá několik šikovných nadšenců, kteří inklinují k lezeckému sportu a kterým velice fandím. Lidí, kteří se nebojí vyzkoušet něco jiného a budou chtít stěnu třeba jen jednou zkusit, bude mnohonásobně víc. Ve finále někdo a někdy vždycky musí začít. Tak v Boskovicích začínáme s čísly 577 a 300. Spíš než číslům ale věřím ve zdravý rozum těch, kteří budou o stěně u nás Boskovicích rozhodovat, k nimž patřím i já.

Záměr vybudování lezecké stěny na zadní straně letního kina se mi líbí moc. Jakákoli sportovní aktivita by měla být v dnešní době podporována. Lezení je trošku jiný druh pohybu, než na který jsme zvyklí ze sportů nabízených v Boskovicích. Navíc je lezení určeno pro všechny věkové kategorie od dětí v mateřské školce až po dospělé, věkově neomezeně. Myslím si, že by lezení mohlo být zařazeno i do všech typů a stupňů škol. Tím pádem by stěna byla plně využita i v dopoledních hodinách, protože bude umístěna v centru města a v dosahu všech škol.

Projekt samozřejmě podporovat budu. Do Boskovic by se nalákalo veliké množství různých lidí věkových kategorií, vzdělání, zájmů a národností. Lezení se stává populárním sportem. Stěna by měla návaznost na areál Moravského krasu, který je velice oblíbený mezi všemi lezci nejen z blízkého okolí. Na závěr bych chtěla říct, že je v mých silách pomoci lezcům najít šikovné a zkušené stavěče stěn a lezce, kteří patří ke světové špičce a do boskovického lezeckého areálu za mnou rádi přijedou a obohatí začínající zvědavce o svoje zkušenosti.

---

<img src="https://i.ohlasy.info/8tELAVA.jpg" class="profile-picture" alt="Oldřich Kovář">

***Oldřich Kovář, ředitel KZMB***

Vzhledem k míře popularity a zájmu o tuto sportovní volnočasovou aktivitu se domnívám, že počet respondentů je velice slušný a pro další aktivity bratelný… S umístěním stěny na konstrukci letního kina nemáme sebemenší problém, vyřeší to do značné míry i estetiku pozadí promítací plochy, jen máme jednoznačný názor celých KZMB, že se musí jednat o aktivitu organizačně, provozně i bezpečnostně zajištěnou – tedy stěna nemůže být úplně volně přístupná.
