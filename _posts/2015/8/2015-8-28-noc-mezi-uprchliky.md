---
title: Boskovičtí cestovatelé nocovali v Budapešti mezi uprchlíky
category: rozhovory
cover-photo: http://i.ohlasy.info/wjoZCiN.jpg
author: Tomáš Trumpeš
tags:
    - migrace
---

*Skupina šesti mladých lidí z Boskovic, Skalice nad Svitavou a Kunštátu se vydala na prázdninovou cestu do Banátu. Souhrou okolností museli první noc neplánovaně strávit v Budapešti, kde nakonec přespali v parku, ve kterém mají své nocležiště lidé utíkající do Evropy. O této drobné, ale přesto cenné osobní zkušenosti s uprchlíky jsme si povídali s Ludmilou Odehnalovou, Radkem Šamšulou, Petrem Pavlem, Eliškou Toufarovou a Viktorií Odehnalovou, které na cestě doprovázel ještě Vojtěch Pikart.*

<img src="http://i.ohlasy.info/wjoZCiN.jpg" alt="nádraží s uprchlíky" class="img-responsive">

**Jaký byl plán a cíl vaší cesty?**

LUDMILA: Plán byl přejít nějaké pohoří v Rumunsku, nakonec jsme se rozhodli pro Retezat. Další cíl byl dostat se do Eibentálu na festival Banát.

**První noc v Budapešti jste plánovali?**

LUDMILA: Právě že neplánovali. Ale hned první vlak, kterým jsme vyrazili z Brna, měl hodinu a půl zpoždění kvůli požáru na trati.

ELIŠKA: Byl to velký požár na ploše několika kilometrů u Nových zámků na Slovensku. Z vlaku to bylo vidět a cítit.

LUDMILA: Takže jsme přijeli do Budapešti pozdě a další spoj nám mezitím ujel.

**A co následovalo? Kolik bylo hodin?**

RADEK: Bylo půl jedné v noci. Vystoupili jsme z vlaku a hned k nám přišel pán, že nádraží se zavírá a máme je opustit. Zkusili jsme se jít ještě zeptat na informace na mezinárodní pokladnu, paní za okýnkem zrovna s někým něco řešila, pak se podívala na hodinky, řekla, že zavírá a že máme přijít ve čtyři ráno. A zatáhla oponu. Pak nás hlídači vypakovali před nádraží, kde jsme zůstali stát.

**A co teď?**

RADEK: Přesně. Viděli jsme jen pár lidí, kteří seděli před nádražím, a chtěli jsme jít nocovat někam dál. A pak už jsme viděli, že okolo nádraží jsou mraky uprchlíků, nádraží bylo docela obležené, podchod byl plný lidí. Mezi uprchlíky byli promíchaní i lidé, kteří čekali na ráno na vlaky. Nechtěli jsme ležet na betonové zemi, takže jsme chtěli jít dál, ale nevěděli kam. Budapešť nikdo z nás neznal. Pak k nám přijel na kole nějaký kluk a chtěl oheň. Zeptali jsme se, jestli by nám neporadil nějaké místo na přespání, nejlépe v parku.

**A kam vás poslal?**

RADEK: Přišel s tím, že nás může zavést do parku asi půl kilometru od nádraží, kde se dá dobře vyspat. Říkal, že je tam plno uprchlíků, ale že jsou úplně v pohodě a že je to tam čisté a uklizené. Měli jsme obavu, aby to tam nebylo moc narvané, ale šli jsme s ním.

**A neměli jste taky obavu z uprchlíků? Nepřemýšleli jste, že půjdete raději jinam?**

LUDMILA: Když jsem ho poslouchala, jak je nadšený, že jsou to všechno *kind* a *lovely people*, tak jsem z toho měla trochu strach, jestli už to není trochu divné. Byl až moc nadšený a iniciativní. Ale pak na místě už jsem strach neměla vůbec.

RADEK: Taky mi zpočátku přišel trochu zvláštní. Po cestě vykládal, že točí filmy pro nějakou organizaci zabývající se lidskými právy, takže do té problematiky možná trochu viděl. A dovedl nás tam.

**Jak to tam vypadalo?**

RADEK: Byl to čistý, uklizený park. A všude bylo plno lidí. Pospávali, stany moc neměli, spíš jen na dekách.

PETR: Hodně jich nemělo ani deky a leželi jen na rozřezaných krabicích.

LUDMILA: Bylo vidět, že to jsou taková jednotlivá místečka, na kterých jsou pohromadě rodiny. 

RADEK: Jako někde v kempu, každá skupinka si našla svůj kousek.

**Takže to byly rodiny?**

LUDMILA: Myslím, že ve většině případu ano.

**Mluvili jste s nimi?**

RADEK: Našli jsme si místo a rozloučili se s průvodcem. Asi po pěti minutách k nám přišel nějaký chlapík, asi Syřan, ale neptal jsem se. Pozdravil nás a ukázal nám, kde je pitná voda a kde jim město přistavělo záchody toitoiky. Poděkovali jsme, a on si šel zase po svých.

**Dozvěděli jste se vůbec, odkud všichni ti lidé byli? Byli to Syřané?**

RADEK: To vlastně nevíme. Jen ten Maďar, co nás přivedl, říkal, že to jsou všechno běženci a jsou hlavně ze Sýrie. A čekají tady, protože je dál nepustí. Někteří čekají i docela dlouho, bylo vidět, že se v táboře už zabydleli.

PETR: Než jsme usnuli, přišla kousek od nás rodina se dvěma malými dětmi. Lehali si na krabice a vybalovali věci. Podle oblečení a podobně na mě působili dojmem, že museli odněkud utíkat hodně narychlo. Otec měl na sobě nějaký pracovní oděv, s sebou měli jen pár věcí. 

**Jinak zanedbaně nevypadali?**

LUDMILA: To ne. Spíš jako když musíš fungovat jen v jednom oblečení delší dobu.

PETR: Ale třeba špinaví nebo zarostlí rozhodně nebyli.

**Jak jste se v táboře cítili, nebáli jste se?**

VIKTORIE: Zpočátku to bylo trochu nepříjemné, ale nakonec jsem se tam možná cítila líp než v Brně na nádraží.

ELIŠKA: Já jsem se nebála ani tak těch konkrétních lidí, spíš to byl takový ten normální strach, když spíte na neznámém místě, máte s sebou všechny věci, peníze a doklady. 

RADEK: Cítil jsem se bezpečněji, než kdybychom spali někde sami. Tohle bylo opravdu jako v kempu, kde má každý svoje místo.

PETR: Jasně, hlídáš si trochu okolí, chvíli jsem ležel opřený o loket a koukal raději okolo. Ale pak ti stejně padne hlava a usneš.

LUDMILA: K žádnému nepříjemnému pocitu ale nebyl důvod, že by se na nás třeba někdo divně díval nebo tak. 

**Do jaké míry asi mohl být ten kluk, co vás přivedl, vzorkem místní populace? Jak místní uprchlíky přijímají?**

RADEK: To je otázka. On nám vykládal, že v této čtvrti jsou k nim vstřícní. Uvolnili jim parky, radnice jim dala toitoiky, lidé je berou.

ELIŠKA: Na stromech tam měli třeba rozvěšené namalované obrázky, které jim přinesli místní lidé. 

RADEK: Ten kluk říkal, že místní jim chodí pomáhat a nosí jim věci. Nám s Vojtou se v noci ještě nechtělo spát a šli jsme se projít po Budapešti, kousek dál jsme narazili na místo u Dunaje, kde byly ještě otevřené kavárny, přišlo mi, že místní s uprchlíky jsou promíchaní, postávaly tam různé hloučky lidí. Běženci i místní. Vypadalo to jako úplně běžná situace.

**A jak to vypadalo ráno, když jste se probudili?**

VIKTORIE: Normálně. Všichni začali vstávat a přes park už právě chodili i místní, venčili psy, normálně se mezi běženci pohybovali. Rozhodně se jich nijak nestranili, sedali si na lavičky a procházeli se. Připadalo mi to úplně v pohodě.

RADEK: Ráno bylo taky víc vidět, že někteří běženci už tam asi tráví delší čas, měli tam vytahaná křesílka a podobně.

**Setkali jste se pak ještě během další cesty s běženci?**

PETR: Po cestě zpátky jsme zase v Budapešti přestupovali na vlak do Brna. Před ním bylo hodně policistů a potom ve vlaku jich chodilo dost ve větších skupinkách. Přepravovali stejným vlakem nějaké uprchlíky, vezli je na Slovensko. Měli vymezený jeden vagon v zadní části vlaku. Ostatní části kontrolovali, i k nám do kupé přišlo s průvodčím několik policistů. Když jsme jeli tam, policisty jsme ani nepotkali, ale ta cesta směrem na západ je evidentně kontrolovaná přísně.

**Jak byste to vnímali, kdyby takové nocležiště, na jakém jste přespali v Budapešti, bylo někde tady?**

RADEK: Moc si to neumím představit. Obávám se, že by se našlo dost lidí, kteří by s tím měli nějaký problém. Z mého pohledu si myslím, že by to mohlo být úplně v pohodě. Mohli bychom je přijmout úplně stejně, jako lidi tam.

ELIŠKA: Možná kdyby lidi viděli, že to není žádné nebezpečí, ale jsou to obyčejní lidé, kteří sedí na dekách se svými dětmi, tak by to začali vnímat víc v klidu. Že není důvod se bát.