---
title: "Editorial: Redaktoři Ohlasů Marek Osouch a Žaneta Ondroušková získali novinářské ceny"
author: Tomáš Trumpeš
cover-photo: https://i.ohlasy.info/gY4poJj.jpg
category: zpravodajství
tags: ohlasy
---

*Vážené čtenářky a vážení čtenáři, v pátek večer se v prostorách Fakulty sociálních studií Masarykovy univerzity v Brně konala konference Lokální politika a lokální média, pořádaná u příležitosti vyhlášení výsledků XIII. regionální novinářské ceny Konrad-Adenauer-Stiftung 2015. Akce se zúčastnila také výprava členů naší redakce, která ze soutěže nevyšla naprázdno.*

{% photo src="https://i.ohlasy.info/gY4poJj.jpg" author="Tomáš Trumpeš" %}

Máme velkou radost, že Žaneta Ondroušková a Marek Osouch dosáhli na významná ocenění. Jako vítěze v kategorii tisk určila porota, kterou tvořili renomovaní novináři, Marka Osoucha a jeho text o boskovické solární elektrárně [Boskovice už rok nemají ze solární elektrárny ani korunu. Z 60 milionů bude nejspíš jen osm](/clanky/2015/04/solarni-elektrarna.html).

Třetí místo v téže kategorii získala Žaneta Ondroušková za článek o olešnických pozemkových úpravách nazvaný [Plánovaná asfaltka ke ski-areálu rozděluje Olešnické](/clanky/2015/03/olesnicka-asfaltka.html).

Soutěž i konferenci pořádá v České republice Nadace Konráda Adenauera ve spolupráci s Katedrou mediálních studií a žurnalistiky Masarykovy univerzity. Velmi přínosná pro nás byla i účast na panelové diskusi věnované právě lokálním médiím a lokální politice. Zaznělo zde mnoho zajímavých informací a předpokladů, ten nejoptimističtější tvrdí, že podle odhadů významných mediálních institucí bude během následujících let zájem lidí o regionální média významně stoupat. Vedle toho se ovšem média potýkají s krizí a musejí hledat nové formy, jak čtenáře oslovovat. Právě o to se snaží také Ohlasy a obdržené ceny jsou pro nás povzbuzením do další práce.

Oběma našim novinářům gratulujeme a děkujeme také vám, kteří nás inspirujete k tomu, abychom se snažili psát co nejkvalitnější texty. Nejlépe to dokládá ten fakt, že oba oceněné články se drží na předních místech čtenosti za celou dobu existence našich novin. Mohu prozradit, že už nyní se můžete těšit na další obsáhlé a důležité téma, které pro Ohlasy po menší odmlce Žaneta zpracovává. Neúnavný reportér Marek u nás své texty publikuje pravidelně a pomáhá nám rozkrýt a zorientovat se v nejrůznějších místních kauzách.

Tím vším se budeme nadále snažit přispívat na naší lokální úrovni k pestřejší výměně názorů a k nacházení a ověřování faktů, jež zaznívají jako argumenty v diskusích nad místním děním. Tedy přesně v duchu toho, co říkal právě německý kancléř Konrád Adenauer: „Nikdo z nás nevlastní absolutní pravdu. Pouze argumenty, protiargumenty, a prostřednictvím výměny názorů lze doufat, že se pravdě více či méně přiblížíme.“

Děkujeme všem, kteří Ohlasy podporují a pomáhají nám, děkujeme za důvěru a čtenářskou přízeň.
