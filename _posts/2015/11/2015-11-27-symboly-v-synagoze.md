---
title: "Pohledy do historie: Mesianistická symbolika v boskovické synagoze"
author: Petr Vítámvás
cover-photo: https://i.ohlasy.info/pGc1Pux.jpg
category: seriály
serial: historie
tags:
    - historie
    - památková zóna
---

*V 60. letech 17. století se ze Svaté země po celém židovstvu rozšířila zpráva o příchodu mesiáše.  I když veřejné působení Šabtaje Cvi jako mesiáše nepřesáhlo o mnoho jeden rok, ovlivnilo život mnoha židovských komunit zásadním způsobem. Šabatiánské hnutí vneslo nesvár mezi učence i prosté Židy, přineslo proměnu náboženského života a do řady komunit i hospodářský rozvrat. Je dost pravděpodobné, že ohlas tohoto hnutí dosáhl i do Boskovic.*

{% photo src="https://i.ohlasy.info/pGc1Pux.jpg" author="Petr Vítámvás" %}

„Synové Judy, přicházím přímo z naší Svaté země. Jsem čistokrevný Sefardi a posílají mě moji bratří do zemí vyhnanství, abych vám řekl, že velký krokodýl , který obývá řeku Nil, se podrobil rukám Šabtaje Cvi, našeho Mesiáše, svatého krále... Ten brzy své království zjevně ohlásí a sultánovi odejme korunu... Židé na druhé straně řeky Sambation už čekají a jsou připraveni na boj Goga s Magogem... Lev, který přebývá na výsostech, se spustí s nebe a udidlo v jeho tlamě bude sedmihlavý ještěr... Z nozder mu půjde oheň a Mesiáš na něm vjede do Jeruzaléma... vzmužte se, Judejci, a buďte připraveni... Blaze tomu, kdo se toho dožije!“

Takovou zvěst přináší cizinec do města Goraje v knize Isaaka Bashevis Singera Satan v Goraji. I když jde o beletrii, může nám vcelku barvitě přiblížit atmosféru, jaká panovala v nejedné obci v diaspoře v době snad největšího mesianistického hnutí v dějinách Židů.

Jednatřicátého května 1665 se v Gaze prohlásil za mesiáše Šabtaj Cvi. Syn Mordechaje, drobného obchodníka, který se po příchodu do Smyrny vypracoval v zámožného muže. Ze tří bratrů byl vybrán právě Šabtaj, aby studoval a stal se rabínem, jeho bratři pokračovali v otcových šlépějích. Šabtaj patrně trpěl maniodepresivní psychózou, kdy období hluboké deprese a melancholie střídají, období exaltace a období normality – jeho současníky popisované jako „osvícení, inspirace“ a „pokles, skrytí tváře“. Důležitou roli v Šabtajově životě sehrál Nathan, „muž Boží“ z Gazy, byl to právě on, kdo Šabtaje přesvědčil o jeho mesiášství. 

Zprávy o mesiáši se rychle rozšířily po celém židovstvu. I když byly velkou částí významných rabínů odmítány, Šabtaj dokázal na svoji stranu strhnout davy. Nepochybně to byl člověk, který měl charisma. Důležitou okolností také byl fakt, že zprávy o mesiáši přicházely ze Svaté země. Šabtaj se často choval nejen podivně, ale i v rozporu s židovskými předpisy, což bylo vysvětlováno tím, že jeho zápas se silami zla na něm zanechal stopy.

Davy doslova zachvátila hysterie, radost střídala půsty, rituální koupele a umrtvování těla; mnozí se postili celý týden, v noci lehali do sněhu, drásali se trním. Upadly obchody, Židé prodávali své domy a majetek a chystali se do Svaté země. Hnutí dosáhlo vrcholu v létě roku 1666, kdy mělo přijít očekávané vykoupení, jež Šabtaj Cvi ohlásil na 18. června toho roku. 

Namísto vykoupení přišel nečekaný obrat. Šabtaje navštívil kabalista ze Lvova Nehemia, a chtěl se prohlásit za mesiáše ben Josef, který měl přijít před Šabtajem – to Šabtaj odmítl, Nehemia pak Šabtaje obvinil před tureckými úřady z podněcování ke vzpouře. Šabtaj před soudem nakonec dostal na vybranou ze dvou možností – smrt, nebo konverze k islámu. Zvolil druhou možnost a obdržel jméno Aziz Mehmed Efendi, s ním konvertovala i jeho manželka a několik věrných. Pro jeho stoupence však jeho konverze k islámu znamenala obrovský šok, ztratil tím mnoho přívrženců, ale skupinky jeho příznivců přežívaly jako heretická sekta místy až hluboko do 18. století.

{% photo src="https://i.ohlasy.info/ZxjlmXb.jpg" author="Petr Vítámvás" %}

K oblastem se silným vlivem šabatiánského hnutí patřila i Morava. Nepochybně zprávy o tomto „mesiáši“ došly i do Boskovic, i když o tom nemáme přímý doklad. Nepřímo však na skutečnost, že šabatiánské hnutí nalezlo své stoupence i v Boskovicích, mohou odkazovat některé motivy výmalby boskovické synagogy. Na prvním místě to je chronogram na klenbě boskovické synagogy patrně z l. 1666–1667 (čtení data je nejednoznačné, neboť je nápis zčásti poškozen) se silným mesianistickým poselstvím: „Kéž se dožiješ, má duše, dnů Mesiášových!“

Na klenbě na západní straně je i další symbol – čtyři druhy rostlin ze Svaté země: citrusové plody etrogy, palmové listy svázané vrbovými větévkami a ratolestí myrty – tento motiv upomíná na Svátek stánků a vyjadřuje naději v příchod Mesiáše a obnovení Chrámu.

{% photo src="https://i.ohlasy.info/5BcRAit.jpg" author="Petr Vítámvás " %}

Dalšími symboly s mesianistickým poselstvím jsou sedmiramenný svícen a stůl s předkladnými chleby na západní stěně synagogy. Oba symboly stávaly před schránou úmluvy v jeruzalémském Chrámu, a proto bývaly často vyobrazovány v synagogách na dveřích svatostánku, nebo na protilehlé stěně. Do obrazu menory (sedmiramenného svícnu) je vepsán text 67. žalmu. Dvanáct chlebů – počet odpovídá dvanácti kmenům izraelským – bylo kladeno o šabatu v jeruzalémském Chrámu na stůl, a o týden později byly zázračně čerstvé rozděleny mezi kněží. Symbolizují blahobyt, kterým Bůh obstarává svůj lid, ale také Tóru, duchovní potravu nezbytnou k životu; v učení kabalistů představují i budoucí svět, kde bude vyvoleným potravou záře Boží přítomnosti.

Symbol menory představuje i psanou Tóru, Boží Zákon, Učení dané Hospodinem Izraeli, stůl s předkladnými chleby pak Tóru ústní, tradiční výklad Zákona předávaný po generace učiteli a zachycený v Talmudu.

{% photo src="https://i.ohlasy.info/5aCARM9.jpg" author="Petr Vítámvás" %}

Autoři publikace o boskovické synagoze, O. Sixtová, D. Polakovič a A. Pařík (od nichž jsem především čerpal) k tomu uvádějí: Bylo by nesmírně zajímavé vědět, že malby v boskovické synagoze vznikly v době, kdy šabatiánské vzrušení vrcholilo, předtím, než strašlivá zpráva o „mesiášově“ odpadnutí pronikla i sem... Jak to přesně bylo, se však již nejspíš nedozvíme.
