---
title: Milovat víc než ostatní
author: Tomáš Trumpeš
category: názory a komentáře
cover-photo: http://i.imgur.com/N4rzCT0l.jpg
---

*Výstava kunštátského výtvarníka Víta Ondráčka „Malba plamenem, malba štětcem“ byla v sobotu zahájena v Galerii Otakara Kubína a potrvá zde do 29. listopadu. Jako pozvánku na výstavu publikujeme úvodní slovo, které na vernisáži pronesl Tomáš Trumpeš.*

„Musíš milovat víc než ostatní,“ nabádá autor této výstavy. Nabádá především sám sebe, neboť se nepovýšil do role mistra, který by se obklopoval žáky.

Malovat a milovat – dvě slova, která si u Vítka nejsou blízká jen podobným seřazením písmen. Vítkovo *umění malovat* stejně jako Frommovo *Umění milovat* není chvilkovým výrazem bezpracného citu, ale plodem trvalého, totiž trvajícího a každodenně se utvářejícího vztahu; láska malíře prochází časem, proměňuje se, v různých dobách nabývá různých podob, ožívá a uskutečňuje se v různém hledání a různém nalézání.

V jistém období žádala si odhození štětce a přímý dotek malířových rukou. Nikoliv hrubý, ale jemné dotýkání konečky prstů, jejichž otisky ji utvářely.

Jindy je láska zbavena bezprostředních doteků a odkázána na nástroj – štětec, jehož je hybnou silou. Za skutečnou zkoušku pak může být považován moment, kdy je zbavena i takto zprostředkovaných doteků.

<img src="http://i.imgur.com/fQ4nAou.jpg" alt="portrét vytvořený plamenem" class="img-responsive img-popup" data-author="Jana Ondráčková">

Chce to jistě velkou odvahu – poodstoupit ještě dál a spolehnout se, že žár je dostatečně silný a dolehne na obraz s patřičnou intenzitou. Ano, ono trochu banální úsloví připomínající, že „jen ten, kdo hoří, může zapalovat“, nabývá ve Vítkových malbách plamenem nových významů. Takto malovat může jen ten, kdo se dokáže vzdát touhy mít vše pod kontrolou a držet to pevně v ruce, kdo se odváží přizvat do vlastního tvůrčího procesu, do vlastního malovat i milovat, něco ne zcela ovladatelného, něco přesahujícího a žhnoucího.

Právě to je nakonec nejdůležitější podmínka pro vykročení z tísnivé ekipy „ostatních“ – zejména tvoří-li ji ti, kteří místo obrazů vyrábějí produkty a místo výstav realizují projekty. Nestačila by Vítkova formální virtuozita ani jeho experimentální hledačství  – pardon, nacházení – nových tvůrčích postupů. Je to právě láska, která ho odděluje od tvůrců, kteří se plně věnují především umění obchodovat. Společný jim může být možná motiv, námět – kupříkladu pozornost upřená k ženě. Prodejci motivů však postrádají skutečné téma, a to je usvědčuje z jakési umělecké obdoby svatokupectví.

Láska jako téma si naopak může nacházet náměty a podoby různé a překvapivé, i když dominantní samozřejmě zůstává, řečeno Vítkovým sofismatem, „láska, která tě nutí otočit se za každou JEJÍ sukní“. Inspirací se ale může stát třeba barokní sochařství, k němuž svou lásku Vítek projevil v kresbách, rovněž skromně přítomných na této výstavě.

Dnes jsme tedy po větších výstavách v Bratislavě a v polské Wroclawi pozváni i my zde v Boskovicích k prohlídce Vítkových prací z poslední doby; maloval je plamen, který držel malíř ve své dlani jako své gellnerovské srdce, které přetéká.  A vtělené v tyto obrazy nyní čeká na oči člověka.
