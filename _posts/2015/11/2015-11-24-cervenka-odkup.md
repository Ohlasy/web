---
title: Odkup pozemků v Červené zahradě se zasekl
author: Marek Osouch
cover-photo: http://i.imgur.com/vlytdGVl.jpg
category: zpravodajství
---

*Čtrnáct milionů na nákup pozemků Jiřího Dvořáčka zastupitelé schválili na zářijovém zasedání. S odkupy dalších se i přes varianty umístění haly na pozemcích města stále počítá. Zatím jsou ale v nedohlednu. Zaseklo se dokonce i jednání o vcelku jistém odkupu pozemků společnosti MP Holding, přestože šéf této společnosti a zároveň opoziční zastupitel Dominik Božek (TOP 09) několikrát vzkázal, že s prodejem nemá problém a že pozemky prodá za cenu stanovenou znaleckým posudkem.*

<img src="http://i.imgur.com/109yOEq.jpg" alt="mapa vlastníků" class="img-responsive img-popup" data-author="ČÚZK, Marek Osouch">

Znalecký posudek na nemovitosti MP Holding má vedení města už od konce září na stole. Na kolik znalec vyčíslil hodnotu tří zvažovaných pozemků, ovšem starostka Boskovic Hana Nedomová (ČSSD) dodnes nechce sdělit. Teprve 21. října, kdy se konala schůzka s Dominikem Božkem, jej město seznámilo s posudkem a znalcem navrženou cenou za pozemky jeho firmy (v přehledové mapce označené žlutě). „Pokud se drasticky nezmění požadavky ze strany města, tak nevidím důvod, proč bych pozemky neprodal,“ uvedl ještě před schůzkou šéf společnosti MP Holding.

Zdá se však, že podmínky se změnily. Vedení města dopředu vědělo, že MP Holding prodá tři pozemky za cenu určenou znalcem. Jak ale naznačil Dominik Božek i starostka Boskovic, problém byl i přesto právě v ceně. „Zatím jsme se nedohodli na konečné ceně, ale jednání budou pokračovat,“ sdělil Dominik Božek. Ani on nechtěl mluvit o ceně určené znalcem. Město si nechává k posudku zpracovat další informace. „V posudku nás některé věci překvapily,“ řekla starostka. Vyjednávací skupinu kolem odkupu pozemků tvoří za město starostka, místostarosta Petr Malach (ČSSD) a dva radní Milan Kolínský (ČSSD) a Pavel Schwarzer (ANO).

Vedení města chce koupit od firmy MP Holding tři pozemky. Prvním z nich je zhruba stometrový pozemek pod trafostanicí mezi městem koupenými nemovitostmi od Jiřího Dvořáčka a pozemky Jana Paroulka. Další dva se nachází za řekou Bělou na takzvané junácké louce. Vedení Boskovic se vrací k myšlence vybudovat na této louce skatepark, o čemž se uvažovalo už před osmi lety, kdy ovšem zaznívala upozornění, že se daná louka nachází v záplavové oblasti.

<img src="http://i.imgur.com/FjgXu2a.jpg" alt="junácká louka" class="img-responsive img-popup" data-author="Marek Osouch">

Na začátku listopadu se po dlouhé době konala také schůzka s Janem Paroulkem, který vlastní kromě Velenu i nezastavěnou plochu po lihovaru vedle něj (viz pozemky označené na mapě světle šedou barvou). Jednání ale bylo bez jakéhokoliv úspěchu. „Jsem ochoten se dále bavit s vedením města, pokud mi město předloží studii nebo projekt, jaký záměr s tím pozemkem má. V současné době, kdy mě s ničím neseznámili, nic prodat nechci,“ prohlásil Jan Paroulek. Nechce slyšet ani nic o dělení pozemku, tedy že by prodal jen část, což je varianta, která zazněla v jednom z usnesení městské rady. „Rozhodně nic dělit nebudu. Buď jim to prodám celé, nebo nic,“ doplnil Jan Paroulek a dodal, že mu starostka nějakou studii či projekt do budoucna slíbila. „Jako ostatní podnikatelské subjekty ho oslovíme při zpracovávání studie na celý areál Červené zahrady,“ informovala boskovická starostka a dodala, že zpracování studie zadají příští rok.

<img src="http://i.imgur.com/vlytdGV.jpg" alt="pozemek u hotelu Velen" class="img-responsive img-popup" data-author="Marek Osouch">

Ze schůzek s vyjednávací skupinou vypadl hned na začátku majitel blízkého autobazaru Zdeněk Zeman (na mapě světle růžovou). „S vedením Boskovic jsem jednal asi dvakrát. Na první schůzce chtěli vědět, zda jsem ochoten pozemek prodat. Na druhou schůzku jsem jim přinesl znalecký posudek, který jsem si nechal vypracovat. Vedení města ovšem chtělo, abych šel pod cenu stanovenou znaleckým posudkem, na čemž jsme se nedohodli,“ vysvětlil Zdeněk Zeman. Dodal, že se má vedení Boskovic ozvat, pokud by si případný prodej za nižší cenu rozmyslel. „Jsem ochoten prodat pozemek alespoň za cenu stanovenou posudkem,“ doplnil majitel pozemku. Platí to pro něj zvlášť poté, kdy [zastupitelé odsouhlasili odkup Dvořáčkova mlýna](/clanky/2015/10/dvorackuv-mlyn.html) za cenu o šedesát procent vyšší, než jaká byla v posudku. „Jsme ochotni s ním pokračovat v jednání také v případě, že by chtěl svůj pozemek směnit,“ uvedla boskovická starostka Hana Nedomová. S cenou nechce jít dolů při případném odkupu městem ani Jan Paroulek, který prozradil, že se od začátku baví o 3500 korunách za metr čtvereční.

<img src="http://i.imgur.com/bB6J9R5.jpg" alt="autobazar" class="img-responsive img-popup" data-author="Marek Osouch">

Naopak téměř jisté jsou pro město jiné nemovitosti v Červené zahradě. Mnoho let už není využívaný náhon, kterým tekla voda do mlýna a odtékala z něj zpět do Bělé. Úzký pozemek náhonu vede mezi fotbalovým stadionem a domy v ulici Podhradí (na mapě viz zelený pruh vlevo nahoře). „Lidé náhon užívají, aniž by věděli, že je v majetku města. Jedná se tedy o narovnání majetkoprávního vztahu,“ vysvětlila boskovická starostka.

K tomuto narovnání přiměl vedení města požadavek manželů Matuškových, kteří chtěli zhruba stometrovou část náhonu od města odkoupit. Dělí totiž jejich tři pozemky (na mapě sytě růžové). Prodávat se ale nakonec nebude, starostka na jednání rady 17. března přednesla protinávrh, aby se jednalo nikoli o prodeji, ale směně pozemků. Do majetku města by se tak měla přesunout část pozemku u fotbalového stadionu, kde je navržené jedno z míst pro stavbu sportovní haly. O záměru bude jednat prosincové zastupitelstvo. 

Tato směna je jen prvním krokem, boskovická radnice chce postupně jednat se všemi obyvateli Podhradí, kterých se záležitost týká, a nabídnout jim pozemek k prodeji nebo směně. Na celý náhon vedoucí z mlýna do Bělé proto také vznikl znalecký posudek.
