---
title: Zlepšení komunikace se neobejde bez vysvětlování závažných kroků
cover-photo: https://i.ohlasy.info/27QCvgR.jpg
author: Marek Osouch
category: názory a komentáře
tags: politika
---

*Dvě ze současných koaličních stran v Boskovicích kandidovaly v loňských volbách s heslem změny, nového a transparentnějšího fungování města. Zatímco na jedné straně vidíme setkání s veřejností ohledně využití jámy na Slovákově nebo ke sportparku v Doubravách, na druhé straně přijde jako blesk z čistého nebe odvolání jednatele Nemocnice Boskovice. A důvod? Po něm nikomu nic není.*

{% photo src="https://i.ohlasy.info/27QCvgR.jpg" author="Jaroslav Parma" %}

„Ztratil důvěru členů rady města. Umožňuje nám to zákon o obchodních korporacích.“ To jsou dvě věty a dva takzvané důvody pro odvolání jednatele boskovické nemocnice Dana Navrátila. Po třech týdnech jsme se nic nového nedozvěděli, ale jen sílí spekulace, proč k tomu došlo. Pokud jsou  důvody tak závažné, čekám, že jsou i jasně prokazatelné. Proč je pořád radní tají? Bojí se něčeho?

Pokud by se jednalo o pouhá podezření, měli by si je radní ze svých pozic umět potvrdit, aby se nemuseli bát opozice ani odvolaného jednatele. Politici svázaní strachem nejsou zrovna tím, co bychom si ve vedení města přáli.

Městská rada jako valná hromada a rozhodující orgán nemocnice důvod zveřejnit nemusí. Mohou se chovat jako suverén, který si do městských firem nasadí, koho chce, a přesně tak dnes rada vypadá – *suverénní vládce, který rozhoduje, a z boží vůle jsou jeho kroky tím nejlepším řešením pro celý lid*.

Samotný akt odvolání přišel na poslední radu v říjnu stejně podivně, jako je podivně vysvětlován. Nebyl to klasický bod, který měl jako materiál každý radní před jednáním, ale starostka s ním podle zápisu přišla až přímo na jednání v bodu Podněty a připomínky radních. Výsledek hlasování byl jasný. Osm radních pro odvolání. Pouze Pavel Schwarzer se při hlasování zdržel.

Do křesla dočasné jednatelky nemocnice se posadila starostka, na jejíž stůl přišla mimořádná účetní uzávěrka k 31. říjnu. Jako kdyby se teprve hledal důvod odvolání, který lidem dříve nebo později bude muset rada představit – opět tedy ne ten skutečný. Starostka ví, že času moc nemá, prosincové jednání zastupitelstva se blíží a diskuze kolem nemocnice se na něm nepochybně otevře.

Zveřejnit skutečné důvody odvolání a jeho nestandardního zařazení do programu rady by přitom pro radní bylo od začátku nejlepším řešením, zvlášť proto, že se současné vedení města zavázalo zlepšit komunikaci s veřejností. Komunikace s veřejností nespočívá jen v setkáních v zámeckém skleníku, ale i vysvětlování závažných kroků, jako je odvolání jednatele nemocnice – vždyť v té boskovické se ročně protočí stamiliony korun a hlavně v ní jde v prvé řadě o zdraví obyvatel.
