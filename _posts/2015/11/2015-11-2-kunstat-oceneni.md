---
title: Kunštátská základní škola získala ocenění za anglický projekt
cover-photo: https://i.ohlasy.info/i/pdqjzhr.jpg
category: zpravodajství
author: Anna Dudková
tags: vzdělávání
---

*V dnešní době už výuka jazyků na školách neznamená jen biflování slovíček. Pedagogové mohou žákům nabídnout mnohem zajímavější možnosti, jak cizí jazyky procvičit. Dobrým příkladem je kunštátská základní škola, která se zapojila do projektu Comenius – Hrdina v každém z nás aneb Malými krůčky za lepší svět. Díky němu žáci mohli používat angličtinu při dorozumívání se s partnerskými školami ze Slovenska, Polska a Norska.*

{% photo src="https://i.ohlasy.info/i/pdqjzhr.jpg" %}

„I přesto, že celý projekt probíhal v angličtině, podařilo se zapojit i děti, které v angličtině jinak příliš neexcelují. Zapojovaly se totiž do činností, které probíhaly v mateřském jazyce, a jazykově zdatnější spolužáci se postarali o překlad, nebo se podílely na výtvarných či tanečních aktivitách,“ pochvalovala si Hana Marvanová, která byla spolu se Zdeňkou Michelovou koordinátorkou projektu na kunštátské základní škole.

Comenius je program zaměřený na školní vzdělávání. Jeho cílem je podle organizátorů projektu rozvíjet porozumění mezi mladými lidmi z různých evropských zemí, pomáhat jim osvojit si základní životní dovednosti nezbytné pro jejich osobní rozvoj, pro jejich budoucí zaměstnání a pro aktivní účast v evropských záležitostech. Do programu se zapojují všechny země Evropské unie i některé další evropské státy.

Kunštátské děti se společně s novými známými z Norska, Polska a Slovenska věnovaly hrdinství. „Žáci se seznamovali s institucí Nobelovy ceny, zabývali se obsahem slova hrdinství a hrdina, důležitostí míru. Uvědomili si, že každý z nás může přispívat k jeho zachování, pomáhat ostatním, že je tato pomoc důležitá, přestože se může zdát, že se jedná o maličkosti. Děti se přes zamýšlení nad obecnými pojmy, od celosvětově uznávaných osobností, dostaly k hledání hrdinů v nejbližším okolí, tedy doma a ve škole,“ představila hlavní myšlenku projektu Hana Marvanová. Děti vyhlásily i školní Nobelovu cenu míru, kde vybraly mezi sebou kamarády, kteří si toto ocenění zaslouží. Samy tvořily i kritéria pro získání ceny. „Ukázalo se, že je pro naše žáky velmi těžké ohodnotit sami sebe a někoho pochválit. Na tom musíme určitě ještě hodně pracovat. Zde byl viditelný veliký rozdíl například oproti Norům, pro které je tato forma sebereflexe ve škole běžnější,“ uvedla.

Projekt nebyl omezen na konkrétní ročníky, proto se mohly zapojit všechny děti, které měly zájem. Na zahraniční výlet do některé z partnerských škol či pouze za poznáním partnerské země se tak podívalo kolem sta dětí. „Ze začátku žáci nevěděli, co od projektu očekávat, ale po půl roce zjistili, že je to zábava a sami se začali hlásit. Byli nadšení, že mohou někam vyjet a aktivně komunikovat. Velký zájem měly děti o natáčení různých tutoriálů, protože se při tom spojila možnost pracovat s moderními technologiemi a zároveň využívat angličtinu. To dokonce zůstávaly ve škole i po vyučování, aby mohly na projektu pracovat,“ dodala Hana Marvanová.

Kromě zájmu dětí o zapojení se do dalších podobných projektů se kunštátským pedagogům dostalo ještě dalšího významného uznání. Škola se s projektem přihlásila do Evropské jazykové ceny Label, jejímž cílem je podporovat kvalitní inovační projekty z oblasti jazykového vzdělávání a prostřednictvím tohoto ocenění zajistit jejich větší publicitu, inspirovat další učitele k přejímání těchto aktivit ve výuce jazyků, pomoci jim zařadit nové inovativní prvky do jazykové výuky a celkově zvýšit zájem o oblast jazykového vzdělávání. Finále soutěže proběhlo v červnu v Praze, kde se kunštátským pedagožkám podařilo přesvědčit porotu o výjimečnosti jejich projektu a byla jim jako jedné ze sedmi škol udělena cena Label pro rok 2015. Předání ceny se uskutečnilo v září na konferenci Kreativně k jazykové výuce. Zástupci oceněných škol obdrželi Evropské jazykové certifikáty a finanční odměnu v hodnotě 200 000 korun, která by měla být využita na jazykové vzdělávání. Zatím škola zakoupila nový data projektor do jazykové učebny, slovníky a desítky titulů zjednodušené četby do anglické knihovny, kterou od začátku školního roku provozuje, a žáci osmého ročníku se podívali do Vídně. Další využití peněz škola zatím plánuje.

Kunštátské pedagožky si nyní chtějí dát po náročném projektu rok pauzu, ale už nyní vědí, že chtějí s podobnými aktivitami pokračovat i nadále.
