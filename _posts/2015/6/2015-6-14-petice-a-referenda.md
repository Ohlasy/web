---
title: Bez peticí a referend to zatím neumíme
category: názory a komentáře
cover-photo: http://i.imgur.com/bK0zkvC.jpg
author: Tomáš Trumpeš
---

*V souvislosti s peticí, která vznikla na podporu vybudování [lezecké stěny v letním kině](http://stenaboskovice.cz), vyvstane člověku před očima, jak moc se některé formální náležitosti a ustanovení vzdalují skutečnému životu. Kupříkladu takový institut trvalého bydliště, který je klíčový nejen pro petice, ale v našem volebním systému i pro naše právo obdařit některé z politiků důvěrou v podobě voličského hlasu. Do jaké míry je však život města skutečně tvořen těmi, kteří mají jeho název uveden v občanském průkazu?*

<img src="http://i.imgur.com/bK0zkvC.jpg" alt="petiční arch" class="img-responsive">

Nemám pro to žádná relevantní data, nicméně je zřejmé, že určitá část lidí, jejichž podpis pod peticí má díky trvalému bydlišti skutečnou váhu, ve městě vůbec nežije a na dění v něm se nijak nepodílí – lidsky, pracovně, ani ekonomicky. A naopak je tu jistě nemalý počet lidí, kteří zde žijí, utrácejí své peníze, pracují, angažují se a vytvářejí pro své okolí a pro celou zdejší společnost mnoho dobrého, ale trvalé bydliště zde z nejrůznějších důvodů nemají. A pak je tu další věc – pokud chtějí být Boskovice tím, čím by ze své podstaty být měly, totiž otevřeným a sebevědomým centrem celého regionu, je logické, že zde musejí i za pouze boskovické peníze vznikat díla a aktivity, které svým významem hranice města přesahují.

Lezecká stěna je myslím dobrým příkladem takového záměru. Stejně jako sportovní hala, po jejímž vybudování proto volá a bude nadále volat i nemalá část těch, kterým se nelíbí projekt na Slovákově ulici. Podobně funguje kino, lázně a mnoho dalších věcí ve městě. Velmi dobře to chápou obchodníci, kteří budou těžko budovat své podnikání s představou, že se omezí pouze na místní zákazníky. A koneckonců i my v našich novinách cítíme značný zájem o ryze boskovické problémy ze strany těch, kteří v Boskovicích trvale nežijí, ale přesto je jejich život s nimi nějak spojen. Nebo zde žijí pouze přechodně, avšak plnohodnotně.

Až člověka napadá, jak by asi vypadaly volební výsledky, kdyby v komunálních volbách hlasovali opravdu ti, kteří zde žijí. Možná by se voličstvo opravdu z velké části proměnilo. Ostatně v některých zemích je volební právo vázáno kupříkladu k vlastnictví nemovitosti a o komunální politice tedy mohou občané spolurozhodovat všude tam, kde jim nějaká nemovitost patří. Není to nakonec logičtější než trvalé bydliště, které může být do značné míry pouze formalitou?

Inu, to asi v dohledné době nezměníme, i když se o reformě volebního systému v tomto duchu někde začíná opatrně diskutovat. Změnit můžeme jako obvykle především sebe a svůj přístup. Tedy přestat nesmyslně trvat na formálních výkladech a diskutovat o věcech právě s vědomím toho, že to, co ve městě vybudujeme, by mělo mít velkorysou ambici otevřít se širšímu regionu a sloužit mu. Nejen v ekonomickém smyslu se to vyplatí.

Po politicích proto musíme chtít, aby viděli za horizont. A to nejen geograficky, ale také za horizont skupiny svých právoplatných voličů. Musíme jim proto umět aktivně ukázat, že i mezi námi voliči je dost těch, kteří nehledí jen na vlastní omezené zájmy, ale chtějí žít v otevřeném a sebevědomém městě, které má odvahu pustit se do velkorysých projektů, jež už svým řešením tuto schopnost vidět za horizont odrážejí. Proto si podle mého názoru zasloužíme lezeckou stěnu i skatepark. Proto si zasloužíme lepší a hezčí sportovní halu, než je ta navrhovaná na Slovákově ulici. Proto bohužel musíme podepisovat petice a chodit k referendu, i když by bylo samozřejmě skvělé, kdybychom se k takovým řešením uměli dobrat bez referend i peticí. Zatím to, zdá se, neumíme.
