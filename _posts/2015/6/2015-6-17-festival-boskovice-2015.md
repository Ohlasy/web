---
title: Iva Bittová, Už jsme doma, Petr Nikl – festival Boskovice představil letošní program
cover-photo: https://i.ohlasy.info/PbsvAKFl.jpg
category: zpravodajství
author: Tomáš Trumpeš
tags: kultura
---

*Takřka kompletní je program letošního ročníku festivalu pro židovskou čtvrť Boskovice 2015. Formát festivalu zůstává prakticky stejný jako v minulých letech, čtyřdenní akce proběhne od čtvrtka 9. do neděle 12. července. Nového dramaturga má divadelní scéna, rozšířeného hudebního programu se dočká scéna na palouku před hradem. Na hlavní scéně v letním kině vystoupí kupříkladu Iva Bittová nebo Už jsme doma. V muzeu bude vystavovat slavný výtvarník Petr Nikl.*

{% photo src="https://i.ohlasy.info/PbsvAKF.jpg" %}

„Festival proběhne potřiadvacáté. Jednotlivé scény budou zhruba stejné jako v minulých letech – hlavní scéna v letním kině, Uni scéna v Panském dvoře, komornější akce budou v synagoze. Divadla se odehrají na hradě, ve farské zahradě a také v sokolovně. Novinkou je, že scéna na palouku se stane plnohodnotnou festivalovou scénou, vedle dýdžejů zde vystoupí i živé kapely a menší divadla. Tak jako v minulých letech zde bude vstup zdarma, aby se sem mohli stáhnout i návštěvníci, kteří by jinak jen bloumali,“ popsal šéf pořádajícího sdružení Unijazz Čestmír Huňát. Ten počítá s podobnou návštěvností festivalu jako v minulých letech, tedy okolo čtyř tisíc lidí. V programu vystoupí přibližně 70 souborů, což představuje asi 300 účinkujících.

První festivalový den, ve čtvrtek 9. července, bude již od rána probíhat filmový program v kině Panorama. Pak se ještě před oficiálním zahájením festivalu tradičně uskuteční vernisáž festivalových výstav v muzeu. Ty letos představí dílo výtvarníka Petra Nikla, dále slovenského tvůrce Viktora Freša, projekt studentů Katedry fotografie FAMU vedených Jaroslavem Bártou a výstavu Jirousovy děti aneb Český hudební underground 70. a 80. let v obrázcích. Slavnostní zahájení následuje od 17 hodin v muzeu, večerní program obstará Bujdosó Trio v synagoze, divadlo NABOSO s představením hry Jáchyma Topola Uvařeno v sokolovně a bluesový večer ve skleníku.

Hlavní festivalové koncerty v letním kině nabídnou v pátek večer vystoupení Muchy, slovenských Longital, kolumbijských Meridian Brothers a Ivy Bittové & Čikori. V sobotu zahrají Byl Pes, polští Los Agentos – Tom Waits Project, Už jsme doma a Švihadlo. Na menší hudební Uni scéně vystoupí v průběhu festivalu kupříkladu Jana Vébrová,  Žofie Kabelková, Oldřich Janota a Ora Pro Nobis, Tvrdý/Havelka, Phil Shoenfelt & David Babka či Pod Černý vrch.

Zámecký skleník bude v pátek a v sobotu večer hostit jako obvykle česko-německou jazzovou scénu, v rámci které vystoupí jedna z hlavních letošních festivalových hvězd – německá jazzová legenda, bubeník Günter „Baby“ Sommer.

{% photo src="https://i.ohlasy.info/rbuIL6m.jpg" %}

Dramaturgem divadelního programu se stal letos brněnský režisér a vedoucí divadla Feste Jiří Honzírek. Jeho koncepce vychází z propojení tří klasických směrnic dramatického umění – místa, času a děje. „Festival se odehrává v boskovickém židovském městě a přilehlých lokacích – letos v roce 70. výročí konce druhé světové války. Dětská opera Brundibár, hraná v terezínském ghettu, reflektuje ČAS, který od válečných hrůz uplynul, reflektuje naši vlastní schopnost přijetí odpovědnosti za toleranci ke stále sílícím hlasům, které zpochybňují holocaust. Dílna ve veřejném prostoru slovensko-izraelské artivistky Tamary Moyzes reflektuje MÍSTO, bývalé židovské město, s jeho povahou, současnou náladou a ochotou identifikovat se s vlastní historií. Romská inscenace divadla Líšeň reflektuje DĚNÍ, v němž na jedné straně sílí agresivita vůči romským spoluobčanům, na druhé straně se zvedá ohromná vlna solidarity a snah o integraci. Reflektuje rovněž to, že nejen Židé byli oběťmi války. Soubory Depresivní děti a D’epog pak doplňují trojici politických událostí o přední inscenace alternativního divadla u nás,“ popsal svůj dramaturgický plán Jiří Honzírek.

{% photo src="https://i.ohlasy.info/lhH6r6A.jpg" %}

Atraktivní program letos nabídnou také autorská čtení a besedy. Z literátů festival navštíví Petr Pazdera Payne, Marek Toman a Martin Reiner, přijede také historik a významná tvář Ústavu pro studium totalitních režimů Petr Blažek.

V dramaturgické péči Petra Michálka je připravena také filmová část festivalu, jejíž součástí bude letos kupříkladu blok věnovaný profilu scénáristy Jiřího Křižana. Celý festival jako tradičně uzavře nedělní projekce v letním kině, letos filmem polského režiséra Krysztofa Kieślowského Náhoda.

Město Boskovice letos podpořilo festival částkou 100 tisíc korun. „Kromě toho nám město poskytuje pozemky v okolí zámeckého skleníku a odpouští poplatky ze vstupného. Spolupráce pokračuje ve stejném duchu jako v minulých letech a věřím, že tak bude pokračovat i nadále. Potýkáme se pouze s ubytovacími kapacitami v dosahu areálu,“ doplnil Čestmír Huňát z Unijazzu. Stanové ubytování pro návštěvníky bude opět umožněno ve spodním zámeckém parku. „Festival vnímáme jako tradiční záležitost. Město v těchto dnech ožije, přijede sem řada návštěvníků, pro které je akce velice zajímavá. Vážíme si toho, že festival pokračuje a věříme, že i nadále pokračovat bude,“ vyjádřila se boskovická starostka Hana Nedomová.

Předprodej vstupenek probíhá v čítárně Unijazzu v Praze, dále v pražské prodejně Rekomando, na pokladně brněnského kina Scala a v boskovickém infocentru na radnici. Cena činí 490 korun a 390 korun pro studenty. Dále jsou permanentky navýšené o servisní poplatky k dispozici v sítích GoOut, Ticketstream a Ticketportal. 

### Soutěž „Nejlepší festivalová fotografie“

Ve spolupráci s pořádajícím sdružením Unijazz vyhlašují Ohlasy soutěž, jejíž výherce získá permanentky pro dvě osoby na festival zdarma.

Soutěž je fotografická a podmínkou pro účast je tedy zaslání jedné fotografie z některého z předešlých ročníků festivalu. Ze zaslaných fotografií vybere redakce Ohlasů tu nejlepší – jednak dle kvality samotné fotografie a také s přihlédnutím k tomu, jak vystihuje atmosféru boskovického festivalu.

Fotografie se svým plným jménem zasílejte na adresu <ohlasy@ohlasy.info>. Účastí v soutěži zároveň dáváte souhlas s publikováním fotografie na webu či na FB stránce Ohlasů.
Uzávěrka soutěže: středa 24. června 2015.
