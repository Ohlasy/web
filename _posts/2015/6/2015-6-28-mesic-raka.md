---
title: Probíhá Měsíc raka. Ženy a slečny, jděte na prohlídku
category: názory a komentáře
cover-photo: https://i.ohlasy.info/Q37me5N.jpg
author: Kristýna Znamenáčková
---

*V pondělí 22. června se na internetu objevila nová stránka s názvem Měsíc raka. Její lehce provokativní a nápadité logo upoutá pozornost na první pohled, stejně jako rychlost, se kterou se tato stránka dostala do povědomí uživatelů Facebooku. Iniciátorkou projektu je Lucie Bittalová, sedmadvacetiletá studentka a aktivistka z Brna (spojovaná především s hnutími Žít Brno nebo HateFree Culture), která před necelým rokem onemocněla rakovinou děložního čípku. Prostřednictvím této kampaně se snaží upozornit ženy a dívky na riziko vzniku této nemoci a možnost prohlídek, které nezanedbatelné procento z nich nevyužívá a vystavuje se tak většímu nebezpečí. Období od 22. června do 22. července je v astronomickém kalendáři ve znamení raka, čehož kampaň využívá a [Měsíc raka](http://mesicraka.cz/), osvětová akce na podporu prevence, probíhá právě v této době.*

Rakovina děložního čípku nejčastěji vzniká působením viru HPV, který se přenáší pohlavním stykem. K rizikovým faktorům sice patří promiskuita, rozhodně to však není pravidlem a i jediný životní partner může pro ženu znamenat nákazu. Za běžných podmínek virus časem sám vymizí bez dalších komplikací. V případě oslabené imunity nebo působením dalších vlivů (stres, dlouhodobá únava) může docházet k předrakovinným změnám buněk na děložním čípku. Každá sexuálně aktivní žena a dívka by se měla jednou za rok dostavit ke svému gynekologovi na pravidelný cytologický stěr, který změny na děložním hrdle odhalí a zachytí v raném stádiu. Lehké změny v buněčném spektru děložního hrdla nejsou nijak nebezpečné a většinou vymizí samy. V případě těžších prekanceróz se žena podrobí tzv. konizaci, což je poměrně jednoduchý zákrok, který probíhá buď v lokální anestezii na jednodenní chirurgii, nebo v celkové narkóze s několikadenní hospitací. Většina žen je pak bez dalších nálezů a může pokračovat (s častějšími kontrolami u gynekologa) v normálním životě včetně sexuální aktivity nebo těhotenství.

Pokud se pravidelné kontroly u gynekologa neprovádějí, roste riziko, že cytologické změny nebudou zachyceny včas a z předrakovinných změn se v horizontu měsíců nebo let vyvine rakovina. Že je pak taková léčba podstatně komplikovanější, delší a celkově rizikovější, je asi zbytečné zmiňovat.

Mně samotné kontrola u gynekologa pomohla včas odhalit těžkou prekancerózu děložního čípku. V listopadu 2014 jsem podstoupila konizaci a po dvoutýdenní rekonvalescenci nastoupila do plnohodnotného života s vědomím, že nebýt včasného zásahu medicíny, mohlo být časem všechno jinak. Proto jsem se po pročtení stránky www.mesicraka.cz rozhodla přispět svojí troškou do mlýna a vyzvat všechny ženy a slečny, které už dlouho na prohlídce nebyly, aby se co nejdříve objednaly ke svému lékaři a ujistily se o svém zdraví, případně včas zabránily možným komplikacím. Užitečnou pomocí i od mužské části populace je informovat své známé, příbuzné a partnerky. 

Rakovina děložního hrdla se v raných stádiích neprojevuje krvácením ani bolestmi, je proto takřka nemožné rozpoznat ji bez lékařské supervize. Jít na pravidelnou prohlídku u gynekologa stojí minimum času a úsilí, navíc není nutné provádět ji častěji než jednou do roka. Zároveň se však jedná o podstatný diagnostický krok, který v krajních případech může zachránit život.



