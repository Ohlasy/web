---
title: "Gymnazisté dokážou vzdělávání uchopit jako celoživotní proces, říká ředitelka boskovického gymnázia Alena Svanovská"
category: rozhovory
cover-photo: https://i.ohlasy.info/UA1oCeR.jpg
author: Marek Osouch
tags: vzdělávání
---

*Alena Svanovská loni na jaře vyhrála konkurz na ředitelku boskovického gymnázia. Od srpna se postu ujala, a má tak téměř celý školní rok v nové funkci za sebou. Na nezájem studentů o gymnázium si stěžovat rozhodně nemůže. Navíc plánuje nové specializované učebny pro fyziku nebo matematiku. Posílení přírodovědné větve oproti humanitní je jejím cílem už od začátku.*

{% photo src="https://i.ohlasy.info/UA1oCeR.jpg" %}

**Máte takřka za sebou první školní rok ve funkci. Jak se s postem ředitelky sžíváte a jak se vaše práce změnila oproti předchozím rokům? Nechybí vám učení?**

Sžívám se pomalu. V prvním roce si musí ředitel všechny procesy zažít od zahájení školního roku, přes přijímací zkoušky až po maturity. U nich je ten rozdíl velký. Zatímco dříve jsem je znala z pohledu zkoušejícího, teď v roli ředitele jsou to většinou administrativní záležitosti. Jinak učím čtyři hodiny týdně, takže jak je člověk zvyklý na každodenní kontakt s žáky, tak to mi chybí. Samotnou mě mrzí, že jsem si musela vybrat, jestli budu učit matematiku, nebo základy společenských věd. Kdybych ale měla matematiku, tak mám jednu třídu. Učím a budu učit právo v prvním ročníku, abych se alespoň s částí žáků seznámila.
 
**Jaké byly vaše hlavní plány, se kterými jste se funkce ujímala a co z toho se daří naplňovat?**

Plánů byla celá řada. Prvotním cílem bylo zlepšení komunikace ve škole, jak mezi učiteli, tak mezi vedením, učiteli a žáky. Částečně nám k tomu slouží intranet, který nově používáme. Tam máme společný kalendář, do kterého zapisujeme všechny akce. Není omezený jen na měsíc, ale je průběžný na celý rok. Mám také pocit takové dobré tvůrčí aktivity mezi učiteli, čemuž jsem moc ráda. 

**A co se naopak nedaří?**

Doufala jsem, že budeme moci získat třeba více nových projektů, ale tam není chyba vyloženě na naší straně, ale spíš z toho důvodu, že musíme počkat na nové programovací období, až bude spuštěno a budeme se moci zapojit do prvních výzev. Některé první kroky jsme už sice podnikli, ale rádi bychom to už viděli v lepší fázi. To mě mrzí. Dál bych také chtěla pracovat na vizi školy jako zdravé školy.

**Zmínila jste teď projekty a jeden z nich s názvem TALENT určený pro nadané studenty letos skončil. Máte něco nového v plánu?**

Ten skončil a teď nám také skončí projekt Spolupráce, který trval dva roky a byl v objemu zhruba pěti milionů korun. V současném roce máme ještě projekt zaměřený na podporu nových technologií ve výuce, a to sice tabletů, kdy tablety směřovaly k učitelům, aby se s nimi naučili pracovat, a my mohli třeba poté přemýšlet, že budeme mít učebnu, ve které budou tablety pro žáky. Navíc jsme si zažádali o nový projekt jazykových kurzů a pobytů v zahraničí, což je ještě součástí dobíhajícího programovacího období, takže to máme těžší o to, že to budeme muset zrealizovat a vyúčtovat do konce letošního roku. Bude to náročné, ale i tak si myslím, že to stojí za to. 	

**Nicméně operační program Vzdělání pro konkurenceschopnost v novém programovacím období na roky 2014 až 2020 není. Je jen operační program Výzkum vývoj a vzdělávání, který by měl být zaměřen hlavně na vysoké školy. Věříte, že dosáhnete na peníze?**

Já doufám, že ano. Náš zřizovatel Jihomoravský kraj nás už vyzval k tomu, abychom jim zaslali naše projektové záměry. Máme zájem o vybudování fyzikální učebny. Sice máme teď nové měřicí přístroje, ale rádi bychom to vyřešili více koncepčně a měli i správné prostory. Dále bychom chtěli jazykovou učebnu a učebnu matematiky. Tyto záměry jsme nachystali a odeslali na kraj. Doufám, že na ty peníze dosáhneme a snad budou i nějaké peníze přes integrované regionální operační programy. 

**Jaký je dnes zájem o studium na gymnáziu? Jaké procento uchazečů přijímáte a jak se to mění oproti předchozím letům?**

Myslím, že zájem o gymnázium stále trvá. Stále je vnímáno jako jakýsi mezičlánek mezi základní a vysokou školou, jako příprava na ni. V letošním roce jsme měli u čtyřletého gymnázia něco přes sto přihlášek a brali šedesát žáků. Na počtu přihlášek se podepisuje demografická křivka, protože současní patnáctiletí žáci se nachází na demografickém dně. Ještě to asi dva roky potrvá. Naopak do primy, kam jsme brali třicet žáků, jsme letos měli velký nárůst přihlášek. Loni to bylo asi 47 žáků, letos už 71.

**Boskovické gymnázium se letos zapojilo do testování jednotných přijímacích zkoušek od společnosti Cermat. Přinesly škole něco nového, a jak jste s jejich průběhem byla spokojena?**

Průběh a celková organizace byly z našeho pohledu v naprostém pořádku. Za vedení školy jsme spokojeni. Nesetkali jsme se žádným zádrhelem. Na testech od Cermatu se mi třeba oproti Sciu líbí více otevřených otázek. Kdybych však měla říct, jestli Cermat, nebo Scio, tak my ty žáky nějakým testem vybrat zkrátka musíme. Musíme zvážit, kterou cestu zvolíme a který typ testování se nám bude více líbit. Rozhodně bych neupouštěla od testování v přijímacích zkouškách, i když samozřejmě do kritérií zařazujeme známky ze základní školy nebo účast v soutěžích.  

{% photo src="https://i.ohlasy.info/t3ixUGy.jpg" %}

**Nápad jednotných přijímaček se zrodil v hlavě ministra Marcela Chládka, který ovšem skončil ve funkci. Jak jeho nápad s jednotnými přijímačkami hodnotíte?**

Nemyslím, že by to byl vyloženě špatný nápad. Nejvíce se ovšem diskutuje hranice, která bude nutná pro překročení, aby mohl žák studovat maturitní obor. Gymnázia nejvíce zajímá, jestli tato hranice bude zvlášť určená pro ně, nebo jestli bude společná pro všechny obory s maturitou, protože jeden z důvodů zavedení jednotných přijímacích zkoušek byla eliminace žáků, kteří nezvládnou maturitní zkoušku. V té argumentaci ale občas uniká logika. Jestliže udělají zvláštní hranici pro gymnázia a výstupem je vždycky společná maturita, tak to nedává smysl.   

**Co si myslíte o jeho výrocích, že na gymnázium nastupují ze základních škol i čtyřkaři? Kolika uchazečům vyhovělo gymnázium v odvolání u přijímacího řízení?**

Čtyřkaře rozhodně nemáme, takže nepatříme mezi ta gymnázia, která měl pan Chládek na mysli. U odvolání jsme na osmiletém gymnáziu vyhověli třem žákům. U čtyřletého jich bylo deset, ale to je způsobené tím, že si žáci mohou dávat dvě přihlášky. Žáci z Blanska si tak dají přihlášku na gymnázium do Blanska i k nám. A pak se samozřejmě rozhodují z hlediska dojíždění, kam půjdou.

**A kdyby byl někdo na stém místě se špatnou češtinou na základní škole i v přijímačkách a vy měli volné místo?**

V této chvíli bych ho asi přijmout musela. Vždycky záleží na tom, jak si ředitel nastaví kritéria. Tento rok byl pro nás zvláštní tím, že probíhalo pilotní ověřování jednotných testů. Nějakou hranici jsme tak stanovenou neměli. Ta nastíněná situace nenastala a věřili jsme, že ani nenastane.  

**Za vámi ve funkci ředitelky školy jsou také maturity. Jak letošní maturanti dopadli?**

Myslím, že dopadli dobře. Co se týká státní části, tam z celkového počtu 82 žáků neuspěla jedna studentka v českém jazyce. U ústních zkoušek pohořeli tři žáci. Maturitní zkoušku budou tedy opakovat v září.	

**Odráží se dostupnost maturity na úrovni studentů?**

Stále je pro ně důležitá. Vnímám, že ve čtvrtém ročníku zesílí studijní úsilí, protože na konci vidí studenti maturitu a rádi by ji úspěšně vykonali. Samozřejmě maturitní zkouška je také podmínka pro studium na vysoké školy, kam plno našich žáků míří, tak i proto je pro ně zvládnutí maturitní zkoušky klíčové. 

**Na formát státní maturity vznikal také školní vzdělávací program. Vy jste v něm schválili změnu, že budou mít všichni nastupující studenti matematiku i ve čtvrtém ročníku, což doteď nebylo. Co vás k tomu vedlo?**

Těch důvodů bylo několik. Jedním z nich je neustálé avizování, že bude povinná maturitní zkouška z matematiky. Dále jsme se shodli, že matematika je velmi důležitá nejen z hlediska toho, co se v jejích hodinách probírá, ale i z hlediska rozvoje logiky a tedy přístupu k řešení problémů. Navíc je provázaná s celou řadou dalších předmětů jako fyzika, chemie nebo třeba i biologie. Když jsme si navíc udělali statistiku za poslední roky, tak většina našich žáků míří na vysoké školy buď s přírodovědným, nebo technickým zaměřením. 

**Bude to ale na úkor jazyků, které jsou také v dnešní době potřeba, a přípravných seminářů k maturitě. A pokud ocituji výroční zprávu z roku 2013, stojí tam mezi doporučeními: „Zvýšit časové dotace pro výuku druhého cizího jazyka v závěru studia z důvodu kvalitní přípravy ke státní maturitní zkoušce.“ Nejde to trochu proti sobě?**

Ne, nejde to proti sobě. U jazyka se pouze vyměnila hodinová dotace mezi třetím a čtvrtým ročníkem. V součtu má za čtyři roky pořád stejně hodin. Pravda ovšem je, že je to na úkor volitelných seminářů, které nebudou pětihodinové, ale čtyřhodinové. Semináře jsou přípravné k maturitě, ale i tak tu hodinovou dotaci vnímáme jako dostatečnou. 

**Stížnost v téže zprávě také míří na koncept výuky cizích jazyků na čtyřletém gymnáziu, kdy jsou studenti obou tříd spojeni do společných jazykových. Výtky směřují na němčinu, kterou má hodně studentů a je velmi obtížné pracovat ve velkém kolektivu. Doplněný je návrh na zrušení výuky francouzštiny, kterou má naopak málo studentů. Jak se díváte na současnou koncepci výuky cizích jazyků na čtyřletém gymnáziu?**

Teď se zrovna díváme na priority nově nastupujících žáků do prvního ročníků. Opět tam převládá němčina, což je způsobeno tím, že se na základních školách němčina většinou učí jako druhý jazyk. Nicméně třeba letos se nám podařilo, když jsme na začátku dělili žáky do jazykových skupin, tak tam také převažovala němčina, ale nakonec jsme dokázali jednotlivé skupiny relativně vyvážit. Jsou totiž žáci, kteří měli němčinu jako druhý jazyk tři roky, ale rádi přejdou a začnou studovat od začátku jiný jazyk. Kdyby samozřejmě docházelo k tomu, že němčina hodně převládá, tak budeme muset třeba v jednom ročníku zvážit dvě skupiny němčiny na úkor některého románského jazyka.

**Což je ale problém pro ty, co pokračují, když musí čekat na nováčky.**

Celkově jsou jazyky pro nás oříšek. Týká se to i angličtiny, kdy žáci přichází s různou úrovní a učitelé s nimi musí nějak pracovat a vyrovnat se s tím. Neplatí to jen pro jazyky, ale třeba i matematiku a chemii, kde je různá úroveň.

{% photo src="https://i.ohlasy.info/jbGVHkY.jpg" %}

**Jak úspěšní jsou vaši studenti při přijímacích zkouškách na vysoké školy? A máte přehled i o jejich dalším uplatnění?**

Přiznám se, že nemáme přehled o tom, jestli studenti vysokou školu dokončili. Možná je to pro nás výzva tyto informace zjistit. Dozvíme se, že na ně nastoupí, ale všichni víme, že to dnes až tolik neznamená, že důležité je ji řádně dokončit.

**Je tedy podle vás boskovické gymnázium dobrý start kariéry?**

Myslím, že ano. Vnímám to u sebe i svých přátel, kteří pracují v různých oborech a prošli si gymnáziem. Vnímám to tak, že všeobecný přehled je velmi důležitý. Ať je člověk lékařem, vědcem, historikem nebo učitelem, je dobré, že prošel všeobecným přehledem a má základ k dalšímu vzdělávání. Řekla bych, že gymnazisté často dokážou vzdělávání uchopit jako celoživotní proces.

**Postupme dál k akcím, které se na boskovickém gymnáziu konají tradičně, což je Salon neboli přehlídka studentské tvořivosti. Jak jste s letošním ročníkem byla spokojena?**

Třída septima, která Salon připravovala, k tomu přistoupila zodpovědně, pracovitě a mně až na menší zakolísání na začátku se ve výsledku líbilo, jak probíhal. Líbilo se mi, že jsme se dokázali s třídou domluvit, jaká budou pravidla, v jakém rámci bude Salon fungovat, a oni toto respektovali.

**Už delší dobu se však diskutuje o další existenci Salonu, zda je pro studenty jeho koncept stále lákavý. Otázka je tedy jasná – Bude Salon i v budoucnu? Případně v jakém formátu?**

Salon se samozřejmě diskutuje jako takový, protože začínal jako vernisáž a dostal se do megalomanské akce.  My jsme letošní ročník vyhlásili jako bilanční, chtěli jsme zhodnotit, kam tato studentská aktivita směřuje, jestli má na gymnáziu stále své místo, nebo ne. Hodně jsme se tím zabývali na studentském parlamentu, proběhla diskuze napříč třídami i v učitelském sboru. A můžu teď říci, že Salon bude. Přiznám se, že mě o tom přesvědčili samotní žáci. Ukázali, že když je Salon a jeho program dobře připravený, tak o něj mají zájem. To byl pro mě takový důležitý moment, že na něj chodili, že aula byla zaplněná.

**Příští Salon s tématem Živly bude připravovat letošní sexta. Znáte tu třídu a dokáže připravit dobrý Salon?**

Ta třída je hodně tvořivá, je tam celá řada osobností, takže věřím, že to dopadne dobře. 

**Gymnázium teď v červnu bude slavit 115 let od založení. Jaké akce chystáte?**

V sobotu 13. června budeme mít od dvou do šesti den otevřených dveří. Rádi kohokoliv přivítáme, těšíme se na absolventy školy. A potom další akci plánujeme pro současné i bývalé zaměstnance školy. Větší oslavy necháme na 120. výročí.

**Předpokládám, že k tomu se gymnázium vymalovalo. Nebylo to ale zbytečné, když jste v loňském roce naznačila v rozhovoru, že je třeba udělat novou elektroinstalaci? V jaké fázi je tento úkol a co jiného je potřeba na gymnáziu řešit?**

Vymalování bylo velmi potřeba. Prostředí se inovovalo, ale jsou tam i povinnosti z hlediska hygienických norem. Nemůžeme čekat, kdy vyjde jaká investice. U elektroinstalace máme podanou žádost o dotaci u našeho zřizovatele, tedy Jihomoravský kraj, nejen na páteřní síť, ale i osvětlení ve třídách. Čekají nás určitě i další investice, přece jenom jsme ve starší budově, i vzhledem k tomu výročí.  Financování těchto věcí je ale trochu nešťastné. V minulosti škola hospodařila s investičním fondem 700 tisíc korun každý rok. Mohla se zrekonstruovat kuchyň, toalety, tělocvičny. V současné době ale politika našeho zřizovatele je taková, že většinu peněz z investičního fondu odebírá na kraj a my tudíž hospodaříme ročně se 150 tisíci, což je pro budovu takových rozměrů velmi málo. Teď jsme opravovali kuchyňský robot a stálo to dvacet tisíc. Jsem zvědavá, jak se do budoucna bude toto vyvíjet, protože potom jsme opravdu závislí na tom, jestli někdo vyhoví žádosti o dotaci. Nemůžeme si nějak koncepčně plánovat a pracovat. Nevíme, jestli žádost vyjde, nebo ne.

**Co z toho si dáváte za úkol do příštího školního roku?**

Máme problémy v tělocvičnách s vlhkostí, s vytápěním, což souvisí se zateplením školy. Tam budeme muset investovat do vytápění a odvlhčování, aby se v tělocvičnách dalo v zimě rozumným způsobem pobývat. Investice nebude vysoká, a tak část peněz bude moci nechat ve fondu na spolufinancování elektroinstalace. Uvidíme, jakým způsobem se to tedy bude vyvíjet. V případě, že nedostaneme peníze v takovém rozsahu, jaký si představujeme, aby se to vyřešilo najednou, začneme si financovat část sami postupně. Což je samozřejmě nevýhodné, protože to jde po velmi malých částech a není to úplně ideální. Celková investice je kolem osmi milionů s tím, že se počítá i s novými rozvodnami, které jsou snad ze šedesátých let, takže tam se pohybujeme úplně někde jinde v počtu elektrických zařízení než dnes.
