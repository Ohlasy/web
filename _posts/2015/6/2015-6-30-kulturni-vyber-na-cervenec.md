---
title: Gianniho kulturní výběr na červenec
cover-photo: http://i.ohlasy.info/MhmVLxS.jpg
category: zpravodajství
author: Jan Bařinka
tags: kultura
---

*Výběr zajímavých kulturních akcí na červenec zpracoval pro čtenáře Ohlasů opět Jan Bařinka, řečený Gianni. Gianni je vystudovaný estetik a má široké spektrum divácké i posluchačské pozornosti, takže ho můžete potkat prakticky všude: od klubových párty až po koncerty vážné hudby. Nejspíš málokdo navštíví tolik kulturních akcí jako on. Součástí jeho textu je také malé ohlédnutí za uplynulým měsícem.*

### Hudba

Největším regionálním červencovým hudebním svátkem bude bezesporu festival Boskovice 2015, který bude probíhat od čtvrtka 9. července do neděle 12. července. Kromě hudby festival nabídne i filmová či divadelní představení, autorská čtení apod. Celému festivalu Ohlasy již dříve [věnovaly samostatný článek](http://ohlasy.info/clanky/2015/06/festival-boskovice-2015.html), za sebe z bohatého hudebního programu doporučuji jména jako Iva Bittová a Čikori, Longital, Mucha, Už jsme doma, Švihadlo nebo Kalle.  Souběžně s festivalem se chystá i doprovodný program v hudebním klubu Sklepy. Ve čtvrtek 9. července vystoupí kapely Sblížen, Nadívaný skřivánek, YLO – africký slon a Spytihněv. V pátek 10. července se dočkáme speciálního letního vydání elektronické akce s názvem Bassment, tentokrát na dvou scénách a v žánrovém rozmezí od reggae a dubu přes electro a grime až k drum’n’bassu. Z hostujících DJs zahrají například Luiggi Puccato, Oneiro, Wampa, Klait, Eski nebo Johnyx. V sobotu 11. července se opět vrátíme ke kapelám, zahrají Ve Vlastní Šťávě, Družina prince Mrakomora, Atmosferik a Citizen37.

Na čtvrtek 9. července připravila hudební program i Turbína, v rámci akce s názvem Mighty Sound AFTERPARTY zahrají Burning Streets z Bostonu, Berlin Blackouts z Berlína a Rabies z Bystřice nad Pernštejnem. Celý večírek se ponese v punkrockovém stylu.

Ve středu 1. července se v zámeckém skleníku v rámci festivalu Ibérica bude konat flamencový koncert Puntal – Flamenco de Sevilla. V červenci bude také pokračovat série nedělních promenádních koncertů: 5. července zahraje Boskovická kapela, 19. července Ženeva Dubská Trio s poctou Evě Olmerové a 26. července Holóbkova mozeka. Promenádní koncerty začínají vždy v 15 hodin v parku u zámeckého skleníku v Boskovicích.

V sobotu 11. července se v rámci letovického LetFestu můžeme těšit na vystoupení písničkáře Pavla Helana. V sobotu 18. července se bude na dvoře Svitavice v Letovicích konat elektronický open air festival Sex on the Beach, kde mezi jinými zahrají například Philip TBC nebo Paul Hubiss. 31. července se dočkáme jazzu, v letovické ZUŠ v rámci festivalu 3+1 zahraje Petr Beneš Quartet.

Spolek PaLetA ve spolupráci s Hotelem Dermot pořádají v červenci a srpnu 2015 každý pátek od 19 hodin Barevný pátek, tedy hudební posezení na zahrádce Hotelu Dermot v Letovicích . 3. července vystoupí MC Louis de Fumes, 10. července Šnek a spol., 17. července Jay Delver Band, 24. července DJ Jah-li a 31. července Jazzulátka. V sobotu 25. července 2015 se v areálu Amatérského fotbalového klubu Letovice koná pátý ročník festivalu Rockšpíl, vystoupí Masařka 03, Ve Vlastní šťávě, Seňorita, Bloosers, Try!(o) a Bezlimitu.

V sobotu 18. července budeme na zámku v Lysicích svědky koncertu kapel Rangers-Plavci, Pozdní sběr a Folk Team. V sobotu 25. července v pilastrovém sále státního zámku v Kunštátě vystoupí Trio Extempore.

### Divadlo

Kromě divadelních představení v rámci festivalu Boskovice 2015 bude červencová divadelní nabídka určena především dětem, na nádvoří boskovického zámku se totiž opět vrací tradiční Pohádkový hřebínek. 3. července zahraje Divadlo Šus Červenou Karkulku, 17. července Divadlo z pytlíčku pohádku O drakovi, 24. července se můžeme těšit na Divadlo Koráb s představením Sněhurka a sedm trpajzlíků a konečně 31. července přijede Divadlo Emillion s představením Zlatovláska. Všechny pohádky budou začínat v 17 hodin. Na státním zámku v Lysicích se 11. července v 18 hodin na vnitřním nádvoří odehraje divadelní představení Fialky podle Marie Ebner Eschenbach v podání divadelních ochotníků z Lysic, Drnovic a Kunštátu.

### Výstavy

V neděli 19. července ve 14 hodin proběhne v boskovickém zámeckém skleníku vernisáž letní výstavy obrazů Tomáše Císařovského. V pátek 31. července v 18 hodin bude v letovickém kulturním domě v rámci festivalu 3+1 slavnostně zahájena výstava Klubu moravských fotografů Brno.

### Film

V letošním roce zahajuje mimořádný digitální provoz boskovické letní kino. Těšit se můžeme například ve čtvrtek 16. července na Ovečku Shaun ve filmu, v pátek 17. července na Šíleného Maxe nebo v pondělí 27. července na Klub rváčů. Pět filmových představení nabídne i letovický LetFest, a to od neděle 5. července do čtvrtku 9. července. Půjde o filmy Na vítězné vlně, Velká šestka, Kód Enigmy, Muž, který sázel stromy, a dokument Češi proti Čechům. V pátek 10. července bude podle zájmu diváků jeden z těchto filmů reprízován. V červenci bude naším regionem projíždět také Kinematograf bratří Čadíků. Promítat bude 15.–18. července v Kunštátě, 19.–22. července v Boskovicích a 23.–26. července ve Vískách. Spoustu kvalitních filmů tradičně nabídne i festival Boskovice 2015.

### Ohlédnutí za červnem

Za měsíc červen v mé paměti dominují dvě akce, které bohužel nemůžu označit za kvalitní kulturní zážitek. Ještě větším zklamáním než koncert Michala Davida bylo vystoupení Hany Zagorové a Petra Rezka. Zatímco show, kterou předvedl Michal David, byla dokonale zvládnutá alespoň po produkční stránce, Haně Zagorové a Petru Rezkovi uškodila především velmi podprůměrná doprovodná kapela. Největším pozitivním zážitkem v regionu tak pro mě za měsíc červen zůstávají dvě akce, které se konaly v Galerii Otakara Kubína: poslechová přednáška Kaleidoskop Jana Rejžka a koncert Vladimíra Richtera a Jana Tuláčka s repertoárem ze zpěvů českých obrozenců.
