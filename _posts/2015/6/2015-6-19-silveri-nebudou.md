---
title: Radní neudělili výjimku a koncert legendárních Silverů v Boskovicích nebude
category: zpravodajství
cover-photo: http://i.ohlasy.info/Mz8vccMl.jpg
author: Tomáš Trumpeš
---

*Jsou kapely, u kterých přídomek „legendární“ nevyvolává ani stín pochybnosti, že by snad byl použit neoprávněně. Na boskovické či spíše regionální hudební scéně lze jen těžko najít formaci, která si toto označení zaslouží tak jednoznačně, jako takzvaní Silveři neboli S. Band, uskupení okolo kytaristy Pavla „Silvera“ Koudelky. Opravdová legenda, jejíž největší sláva kulminovala na přelomu 80. a 90. let, si na poslední červnový víkend naplánovala vystoupení v boskovickém letním kině. Pro početné fanoušky v posledních letech jen velmi zřídka vystupujících Silverů to měla být významná událost. Rozhodnutí boskovické městské rady neudělit pořadatelům akce výjimku, která by umožnila hrát v letním kině déle než do 23 hodin, nakonec tuto událost zmařilo.*

<img src="http://i.ohlasy.info/Mz8vccM.jpg" alt="kapela S. Band" class="img-responsive">

Poslední koncert odehrál S. Band vloni na taneční zábavě v Rájci-Jestřebí, a to po více než desetileté odmlce. Silveři zde vystoupili s několika písněmi na taneční zábavě jako host hlavního účinkujícího – skupiny Třetí zuby. Na Silvery do Rájce dorazilo přes 500 lidí, takže se hudebníci rozhodli uspořádat letos podobnou akci v boskovickém letním kině. Na zábavě měli kromě Silverů vystoupit také Miloš Dodo Doležal, boskovická skupina Seňorita, rovněž bývalé uskupení boskovických hudebníků, a pražští E.K.G. 12. „Po vystoupení v Rájci jsme si řekli, že bychom měli něco udělat. Ukázalo se, že fanouškovská základna je opravdu velká. Takže jsme chtěli uspořádat takový nostalgický mejdan kapel, které už dnes nehrají, a aby měl koncert ještě vyšší úroveň, pozvali jsme Miloše Doležala,“ uvedl Václav Kropáček, bývalý člen S. Bandu žijící dnes v Praze.

Podle boskovické městské vyhlášky by však celá akce musela skončit ve 23 hodin. Z toho důvodu se pořadatelé obrátili na vedení města, aby jim udělilo výjimku a čas konání koncertů prodloužilo. A boskovičtí radní se jednomyslně rozhodli výjimku neudělit, čímž akci prakticky zrušili, protože pořádat večerní koncerty několika kapel a skončit před jedenáctou hodinou není možné. „Rada rozhodla výjimku neudělit, protože jsme k tomu neměli žádné bližší informace. V žádosti bylo pouze napsáno, že se jedná o taneční zábavu asi pro 500 lidí, nic víc. Nevěděli jsme, pro koho je akce určena. To bychom mohli schválit akci pro stovky Romů nebo skinheadů, a to nemůžeme riskovat. Kdyby ty informace byly a věděli jsme, že se jedná o koncert S. bandu, určitě by s tím nebyl problém,“ vysvětlil postoj rady místostarosta Petr Malach, který má na starosti kulturu. 

Uvedl rovněž, že rada se snažila informace získat ještě během jednání, ale úředník Milan Sivera, který žádost vyřizoval, bližší informace neměl, a ředitel KZMB Oldřich Kovář nebyl k zastižení, protože se účastnil výběrového řízení na ředitele kulturního střediska v Letovicích. Hlavní problém vidí místostarosta v tom, že organizátoři vše řešili až na poslední chvíli. „Žádost podali za pět dvanáct. Na akci, která má být na konci června, ji měli podat někdy v březnu, a ne na poslední radu, která jí předcházela. Informace už jsme si nemohli doplnit,“ řekl Petr Malach.

Pořadatel akce Václav Kropáček má však dojem, že pro zdárný průběh akce i udělení výjimky udělal vše potřebné. „Úplně na začátku jsem navštívil boskovické kulturní zařízení, abych se domluvil na pronájmu letního kina. A zároveň jsem je požádal, aby mi vysvětlili, co všechno musím ještě splnit, protože jsem zde takovou akci nikdy nepořádal. Vysvětlili mi, že se mám obrátit na paní Malachovou z městského úřadu, což jsem učinil a požádal ji o informace, co mám všechno udělat a splnit,“ popisuje začátek jednání s městem Václav Kropáček. Dostal odpověď, že musí odvést městu 10 procent ze vstupného, poslat ohlášení o akci a právě požádat o výjimku kvůli trvání akce přes referenta Milana Siveru. Úřednice rovněž přislíbila, že mu podklady pro žádost o výjimku referent sám pošle, což se ale nestalo. Po nějaké době čekání se proto pořadatel na referenta, který má vyřizování žádostí na starosti, obrátil přímo. Od něj získal znění vyhlášky i metodické pokyny k vyplnění žádosti. „Žádost jsem vyplnil a odeslal. Stejně tak ohlášení o akci. Poté jsem u obou telefonicky ověřil, jestli je vše v pořádku. Řekli mi, že ano,“ vylíčil Václav Kropáček. 

Ten dnes nechápe, jak může rada své rozhodnutí odůvodňovat tím, že neměla dostatek informací. Oběma úředníkům akci popsal a do žádosti uvedl vše, co město požadovalo. „Požadavek uvést konkrétní účinkující tam nebyl. Splnil jsem veškeré požadavky podle metodiky, přesně jak mi bylo specifikováno, co musí žádost obsahovat. V žádosti jsou i veškeré kontakty na mě – telefon, email, adresa. Pokud měli pocit, že jim chybí informace, mohli zavolat mně nebo na kulturní středisko. Odbor také informace měl, výjimku doporučil udělit,“ říká pořadatel. Žádost je datována 6. května 2015 a redakce Ohlasů ji má společně s dalšími dokumenty k dispozici. Po podání žádosti se tedy konala ještě tři zasedání městské rady před samotným termínem akce, její projednání bylo zařazeno až na tu poslední.

Když se to pořadatel a také boskovičtí hudebníci zainteresovaní do akce dozvěděli, že rada výjimku neudělila, pokusili se ještě toto rozhodnutí zvrátit. Objevila se totiž příležitost v podobě mimořádného zasedání rady, které bylo svoláno kvůli sportovní hale. Zkoušeli proto poskytnout podrobné informace o akci a vedení města je doručit, doporučující stanovisko s popisem akce vypracoval i dramaturg Ivo Legner z KZMB. Na jednání mimořádné rady ovšem celá záležitost nakonec nebyla zařazena. A další jednání rady se koná až po termínu konání akce, která měla být v pátek 26. června.

„To, že nevyužili té mimořádné rady, mi nakonec připadá nejhorší. V té době už všechny informace měli, stačilo to schválit, mohlo to být za minutu hotové,“ říká Václav Kropáček. Město se tak podle něj mimo jiné připravilo o příjem z pronájmu letního kina a z podílu na vstupném. Což odhaduje celkem asi na 30–40 tisíc korun. Podle tajemníka Davida Škvařila nebyl materiál na jednání rady zařazen z procesních důvodů. Rada byla svolána pouze kvůli sportovní hale a měla tento jediný bod jednání. Informace ke koncertu dorazily na radnici až v den jednání rady, přičemž radním jsou materiály a podklady pro rozhodování distribuovány tři dny předem. Proto bylo rozhodnuto, že výjimkou už se radní zabývat nebudou.

Paradoxem zůstává, že s problémy okolo povolování koncertů se slavní Silveři potýkali kvůli svému svobodomyslnému přístupu k textům i k muzice za minulého režimu. „Musím se mrknout do kalendáře, co je vlastně za rok,“ glosoval proto situaci jeden z fanoušků na Facebooku. Pořadatelé uskutečnění koncertu ovšem nevzdávají. Jen se smířili s tím, že nebude v Boskovicích, a snaží se intenzivně hledat a vyjednávat o novém místě, kde by taneční zábava s vystoupením legendárních Silverů mohla proběhnout. Jasno by mělo být v pondělí.


