---
title: Ode zdi ke zdi
category: názory a komentáře
cover-photo: https://i.ohlasy.info/4TXHlmj.jpg
author: Tomáš Znamenáček
tags: politika
---

*Známý citát anglického lorda Actona praví, že zatímco moc korumpuje, absolutní moc korumpuje absolutně. Jedním ze základních principů demokracie je proto dělba moci – takzvaný systém brzd a protiváh, ve kterém má každé centrum moci svůj protipól, který je udržuje v rozumných mezích. Výsledkem je dynamická rovnováha ne nepodobná jízdě na kole: chvíli se zdá, že upadneme nalevo, chvíli se nebezpečně nakláníme napravo, ale ve výsledku tento permanentní pád ani nevnímáme a pohybujeme se kupředu.*

Ukázkovým příkladem této konstruktivní přetahované je rozdělení politického vedení na koalici a opozici. Zde se očekává, že zatímco koalice bude tvořit hru, přicházet s návrhy a držet poslední slovo, opozice bude hlídat, aby koalice nešvindlovala, konstruktivně kritizovat a přicházet s alternativami. Z tohoto „přátelského utkání“ by pak koalice měla vybrat vítězné myšlenky, které nás všechny posunou vpřed.

V celém západním světě, na české celostátní úrovni i v našem regionu ovšem vztah koalice s opozicí často připomíná spíš prachsprostou válku ode zdi ke zdi. Koalice netvoří hru, ale stará se především o to, aby i v následujícím volebním období zůstala u moci. Opozice místo konstruktivní kritiky číhá na každou chybu svého nikoliv *soupeře*, ale *nepřítele*, a slibuje už předem zvrátit každý krok, který stávající koalice udělá. Společnost jako celek se pak nepohybuje vpřed, ale polehává střídavě tu v levé, tu v pravé škarpě.

Obligátní ukázkou této nespolupráce v našem regionu je stavba sportovní haly na Slovákově ulici. Minulá koalice tuto stavbu do velké míry protlačila silou – nikoliv na základě společenské shody, ale na základě prosté početní převahy v zastupitelstvu. Jak krátkozraké toto „řešení“ je, se ukázalo vzápětí, když se role otočily, stavbu již není možné držet silou a naopak je docela možné, že ji nová koalice na červnovém zasedání zastaví.

Ze strany zastánců haly, kteří dnes sedí v opozici, ovšem namísto konstruktivní kritiky slyšíme, že jakékoliv argumenty proti umístění haly na Slovákově jsou čistě účelové a politické, a [zaznívají dokonce úvahy o trestním oznámení](/clanky/2015/05/opozice-hala.html). Tím by ovšem minulá koalice jen přiznávala svou chybu: pokud je projekt nutné udržovat naživu pomocí trestních oznámení, evidentně nebyl výsledkem dostatečné společenské shody a neměl vůbec vzniknout.

Stavba haly v tuto chvíli ilustruje podstatnější problém: zatímco se koalice a opozice vyčerpávají vzájemným mydlením schodů, práce stojí. Je proto nezbytně nutné, aby koalice a opozice přestaly používat jedna druhou jako strašáka na voliče. Je nezbytně nutné, aby se přestaly zuby nehty bránit přirozenému střídání koaličních a opozičních rolí. Je nezbytně nutné, aby si obě strany uvědomily, že jsou sice na opačných stranách hřiště, ale hraje se přátelské utkání. Jen tak můžeme přestat padat z jedné strany na druhou a pohnout se konečně z místa.
