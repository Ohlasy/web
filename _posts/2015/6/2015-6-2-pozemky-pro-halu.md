---
title: Radnice mapuje místa pro sportovní halu. Kde by mohla být?
category: zpravodajství
cover-photo: http://i.ohlasy.info/IC8D3vtl.jpg
author: Marek Osouch
---

*Do zastupitelstva, kde se rozhodne o osudu sportovní haly na Slovákově, zbývá necelý měsíc. Audit, který si nechávalo vedení města zpracovávat, už je hotový. Pro rozhodování zastupitelů však nebude jediným kritériem. K auditu navíc přibudou zpracovávané ekonomické analýzy. Starostka Hana Nedomová tak stále neprozradila, jak sama bude hlasovat. Pro případ, že by zastupitelé nakonec zrušili stavbu haly na Slovákově, si boskovická radnice vytipovává lokality, kde jinde by mohla sportovní, nebo i multifunkční hala stát.*

<img src="http://i.ohlasy.info/IC8D3vt.jpg" alt="pozemek vedle hotelu Velen" class="img-responsive">

### Pozemek vedle bývalého hotelu Velen

Asi nejskloňovanější místo pro sportovní halu už při diskuzích v minulých letech je bývalý hotel Velen v sousedství sportovního areálu v Červené zahradě ([viz mapu](http://mapy.cz/s/irAo), na které najdete i ostatní dále zmiňované pozemky). Minulé vedení města argumentovalo tím, že pozemek není ve vlastnictví města, na rozdíl od pozemku na Slovákově. Plocha po bývalém lihovaru i někdejší hotel patří blanenskému advokátu Janu Paroulkovi. Podle svých slov s ním má už letité plány. Nyní dokončuje projektovou dokumentaci a do dvou až tří let by se měl hotel změnit k nepoznání – v soubor budov s desítkami bytů, ale také fitness, masážemi nebo relaxačním centrem.

Pozemek s hotelem je pro Jana Paroulka stěžejní. Vedlejší plocha už není tak zásadní, a tak se nebrání ani případnému prodeji městu. O tom už také jednal se starostkou města Hanou Nedomovou. „Radnice se mě zeptala, zda bych souhlasil s prodejem pozemků, pokud by se tam realizovala výstavba sportovní haly. Já jsem nastínil, že tomu se nebráním, ale že je to o ceně,“ uvedl Jan Paroulek. Na otázku, nakolik si pozemek cení, neodpověděl. „Nenechával jsem si dělat žádný posudek, ale co vím, tak pozemky takového charakteru se v Boskovicích prodávají i za čtyři tisíce za metr,“ prohlásil. Pozemek vedle Velenu má půl hektaru. V případě, že by i tam byla cena za metr čtyři tisíce korun, vyšplhala by se celková suma na 20 milionů.
 
„Také jsem na jednání starostce řekl, že se vůbec nebráním svůj projekt přizpůsobit jejich potřebám, pokud by tam chtěli stavět halu,“ sdělil podnikatel. Domnívá se také, že by bylo dobré propojit případnou halu s jeho plánovaným areálem formou nějakého podchodu nebo nadchodu. „Jak teď dokončím závěrečnou podobu projektu, tak určitě paní starostku obeznámím se svým projektem, jak jsem jí slíbil na prvním setkání,“ dodal Jan Paroulek. V blízké době si chce zažádat o stavební povolení a začít stavět. 

Boskovická radnice ale nejednala pouze s Janem Paroulkem, ale také dalšími vlastníky sousedních pozemků. Majitel autobazaru Zdeněk Zeman potvrdil, že se schůzka s vedením města konala. „Jednali jsme, zda jsme ochotni ten pozemek prodat, což jsme. Nechal jsem si proto zpracovat posudek, jakou má ta plocha hodnotu, a předal jej paní starostce. Teď uvidíme,“ popsal Zdeněk Zeman. Cenu, která byla v posudku, nechtěl prozradit. S městem jednal také majitel mlýnu a kempu Jiří Dvořáček. „Nic není ujednáno a nechtěl bych o tom spekulovat,“ řekl a položil telefon.

Starostka Boskovic Hana Nedomová (ČSSD) nebyla k jednáním s majiteli parcel moc sdílná. „Máme v programu zmapování pozemků a dokončení areálu Červená zahrada, takže to se nevylučuje s ničím. Jednáme s vlastníky pozemků v Červené zahradě a uvidíme, jak se ta jednání vyvinou,“ okomentovala.

<img src="http://i.ohlasy.info/AVRP4gU.jpg" alt="plácek za pedagogickou školou" class="img-responsive">

### U středních škol  

Mezi zvažovanými místy pro halu jsou také pozemky středních škol v Boskovicích – pedagogické školy, střední odborné školy a učiliště André Citroëna na náměstí 9. května a střední školy na Hybešově ulici. „Všechny mají možnosti se rozšiřovat, a my hledáme všechny možné alternativy,“ doplnila starostka Boskovic.

Zřizovatelem středních škol v Boskovicích je Jihomoravský kraj. Na téma možné výstavby sportovní haly v jejich areálech vedla boskovická starostka diskuzi se svým spolustraníkem a hejtmanem Michalem Haškem (ČSSD) při jeho nedávné návštěvě Boskovic. „Pro mě je to také zajímavá společná investice kraje a města,“ prozradila boskovická starostka. Ani hejtman se ničemu nebrání. „Nyní čekám na písemný  podnět města, abychom koordinovali další postup,“ dodal Michal Hašek. 

Jednání zatím vedlo vedení města konkrétně s ředitelkou Střední pedagogické školy Hanou Hortovou. „Jednali jsme o tom, ale jestli budeme i dál, to netuším,“ řekla ředitelka školy. Výstavbě haly by se nebránila, dokonce by ji i využili. „Vše ale záleží na kraji, který je zřizovatelem školy,“ dodala. Opoziční zastupitel Radek Mazáč za sdružení Sportovců ale variantu sportovní haly u pedagogické školy považuje za úsměvnou. „Je s podivem, že o dvacet metrů vedle na Slovákově hala vadí a tady už ne. Je vidět, že ty argumenty byly čistě obstrukční,“ prohlásil. Pedagogická škola byla jednou ze zastávek jihomoravského hejtmana při návštěvě Boskovic. Michal Hašek zavítal také na střední školu v Hybešově ulici, kde však vedení města především řeší možnost výstavby parkovacích míst. „Oficiálně jsme o hale nejednali, ale paní starostka jednou naznačila, že i naše škola je v jejím hledáčku. My bychom ji ovšem v dopoledních hodinách nevyužili. Tělocvičny ve škole nám dostačují,“ uvedl ředitel školy v Hybešově ulici Pavel Vlach a opoziční zastupitel za TOP 09.

Jednání neproběhla ani s ředitelem střední odborné školy a učiliště na náměstí 9. května Karlem Ošlejškem, který je zároveň radním za ČSSD. „Nejednalo se o této variantě a podle mě ani není na pořadu dne,“ uvedl. Nepopřel však, že by v areálu školy nebylo na halu dostatek místa. 

<img src="http://i.ohlasy.info/KZ8hEuX.jpg" alt="pole za nemocnicí" class="img-responsive">

### Pole za nemocnicí

Původně tam měly stát bytové domy. Developerská společnost Reko ovšem nenašla dost zájemců o byty, a tak prodala pozemek s rozestavěnými základy prvního domu zpátky městu. Zatím tam nic není a vedení města ani konkrétní plán nemá. Podle návrhu nového územního plánu je pole určené stále pro stavbu bytových domů, nikoli tedy zázemí pro sport a rekreaci. V úvahách města však tato lokalita figuruje.

<img src="http://i.ohlasy.info/B9BYva1.jpg" alt="parcela vedle Bodosu" class="img-responsive">

### Parcela vedle Bodosu

Mezi vytipovanými lokalitami je dále nezastavěná plocha mezi areálem Bodosu a domy na Janáčkově ulici. Tam ale město vlastní jen třetinu pozemku. Další dvě třetiny mají soukromí vlastníci. Navíc návrh územního plánu tuto plochu zařazuje mezi pozemky pro průmysl. „Když zjistíme, že je někde vhodná lokalita, tak se tím zabýváme,“ zopakovala starostka Boskovic. 

<img src="http://i.ohlasy.info/O6p8ya2.jpg" alt="farská louka" class="img-responsive">

### Farská louka

Sportovní zápasy by se mohly hrát dokonce vedle Židovského hřbitova. „Podali jsme nejdříve ústní a potom písemnou žádost na Římskokatolickou farnost na pozemek u Židovského hřbitova známý jako farská louka. Sledujeme všechny možnosti,“ doplnila místostarostka Boskovic Jaromíra Vítková (KDU-ČSL).

<img src="http://i.ohlasy.info/TGSWTN1.jpg" alt="současný interiér jízdárny" class="img-responsive">

### Jízdárna

Další potenciální možností, o které se ovšem aktuálně nejedná, je budova Jízdárny. Její rekonstrukci a využití pro novou sportovní či multifunkční halu se snažil prosadit v minulosti majitel budovy a bývalý předseda boskovického hnutí ANO Luděk Řehoř. Minulé vedení města ale Jízdárnu pro sportovní halu odmítlo s tím, že její prostory nevyhovují současným požadavkům. Luděk Řehoř byl ovšem opačného názoru. Ani u nového vedení ale s Jízdárnou zatím nepochodil. „Nikdo se mnou nejednal a je to zvláštní, pokud je v úvahách dokonce multifunkční nikoli pouze sportovní hala, na kterou je možné získat dotace,“ podivuje se Luděk Řehoř a dodává, že Jízdárna svojí polohou pod letním kinem nedaleko městského parku přímo vybízí k využití městem.