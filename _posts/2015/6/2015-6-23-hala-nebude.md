---
title: "Online ze zastupitelstva: Definitivně rozhodnuto, hala na Slovákově nebude"
cover-photo: http://i.imgur.com/7Wnnk5Wl.jpg
author: Tomáš Trumpeš
---

Finální rozhodnutí boskovického zastupitelstva proběhlo dle očekávání: sportovní hala na Slovákově ulici nebude. Zastupitelé potvrdili svým rozhodnutím deklarovaný postoj městské rady a stavbu na Slovákově ukončili.

Pro ukončení stavby hlasovali přítomní koaliční zastupitelé, které navíc doplnili ještě komunisté. Proti byli opoziční zastupitelé z ODS, sdružení Sportovců a Dominik Božek z TOP 09. Zdrželi se zbývající členové TOP 09 – viz foto výsledku hlasování. Zbývající zastupitelé Jaroslav Dohnálek z ODS a Ladislav Topinka z KSČM nebyli na zastupitelstvu přítomni.

<img src="http://i.imgur.com/fVyKlap.jpg" alt="výsledky hlasování" class="img-responsive">

Samotnému hlasování předcházela více než hodinu a půl trvající debata, která však nepřinesla žádné nové informace a argumenty k těm, co zazněly v poslední době jak od opozice, tak od reprezentantů vládnoucí koalice.

Součástí rozhodnutí zastupitelstva o zrušení stavby na Slovákově je rovněž závazek pro vedení města, aby do 8. prosince zpracovalo návrh nové lokality a do konce volebního období započalo se stavbou.