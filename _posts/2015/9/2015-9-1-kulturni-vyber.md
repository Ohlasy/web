---
title: Gianniho kulturní výběr na září
cover-photo: http://i.imgur.com/k3NJiFnl.jpg
author: Jan Bařinka
---

*Měsíc září nabízí v Boskovicích a v okolí kulturní akce, které rozhodně stojí za pozornost. Gianniho kulturní výběr opět přináší výčet toho, co by bylo opravdu škoda přehlédnout. K úplným špičkám zářijového programu patří Marilyn Oliver, Michaela Koudelková nebo Lenka Filipová v zámeckém skleníku, Vltava nebo Žlutý pes na kunštátském Jarmarku, případně The Wall Rogera Waterse či Vetřelci v kině Panorama. Dále nás čeká spousta jazzových, folkových, klubových i klasických koncertů, několik vernisáží, besed a divadelních představení. V září také probíhají tradiční Dny evropského dědictví.*

<img src="http://i.imgur.com/k3NJiFn.jpg" alt="Michaela Koudelková" class="img-responsive">

### Hudba

V pondělí 7. září se v zámeckém skleníku koná první koncert z cyklu Jazz and Blues 2014/15, vystoupí americká bluesová zpěvačka Marilyn Oliver za doprovodu českých muzikantů. Začíná také cyklus Kruh přátel hudby, a to ve středu 23. září koncertem Barokního tria Michaely Koudelkové na zámku. Toto česko-polské trio v čele s boskovickou rodačkou a absolventkou AMuz v Krakově zahraje skladby Nicoly Matteise, Johanna Sebastiana Bacha, Georga Philippa Telemanna nebo Roberta Carra. Patrně nejznámějším jménem, se kterým se v září v Boskovicích setkáme, bude Lenka Filipová, ta zahraje a zazpívá v pondělí 14. září v zámeckém skleníku.

Příznivci folku se mohou těšit na pátek 4. září na akci v Panském dvoře s názvem Nechte se unést hudbou, kde vystoupí Veka, Jakub Exler a kapela Od ucha k uchu. O den později, tedy v sobotu 5. září,  na stejném místě zahrají kapely Karlovy hračky, Družina prince Mrakomora a Kiks. K folku se vrátíme 30. září v zámeckém skleníku, kde se bude konat Open Mic vol. 13. Jako hosté vystoupí folková kapela Dunibuch z Dlouhé Loučky, boskovické alternativně folkové trio Veka a kapela Aladin ze Znojma, hrající acoustic blues.

Na pátek 25. září připadly dvě výrazně rozdílné klubové akce. V hudebním klubu Sklepy zahrají písničkáři Vojtaano a Dan Vertígo, na Turbíně se bude konat drum'n'bassový večírek s názvem Neurology.

Kromě již zmíněného koncertu Barokního tria Michaely Koudelkové se konají i další koncerty tzv. vážné hudby. V sobotu 19. září si v kostele sv. Jakuba staršího můžeme v podání souboru Vernum 2013 Ensemble vychutnat dvě verze textu Stabat Mater, a to sborové skladby Francise Poulenca a Karola Szymanowského. V neděli 20. září v Galerii Otakara Kubína zahrají kytaristé Martin Křehnáč a Jan Janda, který i zpívá. V repertoáru mají jak renesanční a barokní skladby, tak i skladby 20 stol. a současné.

Vážná hudba se bude hrát i mimo Boskovice. 4. září v kulturním domě v Kunštátě se svým houslovým koncertem vystoupí Natálie Kulina. S písněmi Vítězslavy Kaprálové se hned dvakrát představí Jana Tajovská Krajčovičová za doprovodu Kristýny Znamenáčkové: v pátek 11. září od 19 hodin na kunštátském zámku a v neděli 13. září na zámku v Lysicích. V kostele sv. Prokopa v Letovicích si v neděli 13. září můžeme poslechnout Dvořákovy Biblické písně v podání Pavla Švingra a komorního orchestru Musica Nova, ve čtvrtek 17. září v kulturním domě v Letovicích zahrají Kristina Vaculová a Libor Janeček na koncertě s názvem Večer s flétnou a kytarou.

Bohatý hudební program nabízí také XXIII. Hrnčířský jarmark na náměstí Krále Jiřího v Kunštátě.  V pátek od 18 hodin se představí regionální kapela Třetí zuby, v sobotu během celého dne Kunštátská dechovka, Meron, Marta Töpferová & Tomáš Liška, Vltava nebo Rock & Roll Band Marcela Woodmana, v neděli Jazz Petit Mikulov, Jelen, Cimbálová muzika Jožky Šmukaře a na závěr kapela Žlutý pes.

V pátek 11. září se v zámeckém sále ve Velkých Opatovicích uskuteční Setkání s Josefem Kainarem – vzpomínání na Josefa Kainara a jeho hudbu i poezii v podání Klubu přátel. V pátek 18. září v sále ZUŠ v Letovicích proběhne koncert jazzového uskupení Lanugo.

Ještě slavnějším jménem než Lenka Filipová je bezpochyby Roger Waters, známý především svým působením v kapele Pink Floyd. Roger Waters sice do Boskovic osobně nepřijede, ale záznam jeho koncertu The Wall si můžete vychutnat v úterý 29. září v kině Panorama.

### Divadlo

V sobotu 5. září na molech v Drnovicích proběhne repríza komedie Marie Ebner Eschenbach s názvem Fialky. V neděli 6. září se v zámecké konírně státního zámku Kunštát v podání divadelního souboru Ad hoc odehraje představení o životě komtesy Františky Coudenhove-Honrichs, poslední majitelky kunštátského panství, představení nese název Dávám všechno. V pátek 11. září se v zámeckém skleníku v Boskovicích bude konat divadelní improvizační zápas domácího týmu Lísky s pardubickými Paleťáky.

### Výstavy

V úterý 1. září v 17 hodin bude na zámku v Lysicích zahájena výstava chorvatské výtvarnice Igeii Cervo-Pater s názvem Pohled mým kaleidoskopem. V pátek 4. září v 17.30 se v letovické galerii Domino koná vernisáž prodejní výstavy obrazů Malíři 19. a 20. století, v kulturním programu zahrají na flétny a fagot Jana Kouřilová, Kateřina Suchnová a Vladimír Pečinka. V sobotu 5. září v 14 hodin ve sklepě boskovického muzea bude v zámeckém skleníku zahájena výstava Historické fotografie Boskovic a v neděli 20. září proběhne vernisáž výstavy Tvář krajiny, člověka a jeho duše Liby Baďurové a Pepy Budiše.

### Přednášky, besedy

V neděli 6. září ve 14 hodin se v kině Panorama v Boskovicích uskuteční setkání, kde budou prezentovány fotky a zážitky z jamboree – světového skautského setkání, které proběhlo před měsícem v Japonsku. Ve čtvrtek 10. září budeme svědky besedy s dcerou posledního boskovického rabína paní Evou Morris, akce nese název Šťastné příběhy židovské čtvrti. Ve středu 23. září můžeme navštívit kulturní dům v Letovicích, kde se bude konat přednáška cestovatele a fotografa Jiřího Kolbaby Fotograf na cestách – splněný sen. V pátek 25. září se v Galerii Otakara Kubína můžeme tradičně setkat s brněnským muzikologem Milošem Štědroněm.

### Dny evropského dědictví

V sobotu a v neděli 5. a 6. září budou probíhat Dny evropského dědictví. V těchto dnech budou v Boskovicích přístupné tyto památky: židovský hřbitov, hrad Boskovice, radniční věž v Boskovicích, zámek Boskovice, evangelický kostel, rituální lázeň mikve, kostel Všech svatých s ohradní zdí, kostel sv. Jakuba staršího, synagoga maior, Muzeum Boskovicka. Synagoga a muzeum budou mít mimořádně vstup zdarma.

### Film

Z filmové nabídky boskovického kina rozhodně stojí za zmínku remasterovaná verze filmu Vetřelci režiséra Jamese Camerona v sobotu 5. září. V rámci filmového klubu se můžeme těšit ve čtvrtek 17. září na dokument Filmový dobrodruh Karel Zeman a ve středu 23. září na nový film Gaspara Noé s názvem Love. Dokument o Karlu Zemanovi budeme moci vidět i v pátek 18. září v kinokavárně v zámeckém sále ve Vanovicích, kde bude následován Zemanovým filmem Vynález zkázy.

### Ohlédnutí za srpnem

Během srpna jsem se pohyboval převážně mimo region, takže i mé kulturní zážitky se odehrávaly spíše za jeho hranicemi. Naštěstí alespoň během Festiválku jsem se na chvíli zvedl od DJ pultu a šel si poslechnout Slávka Janouška s Lubošem Vondrákem, jejichž vystoupení mě nezklamalo zatím nikdy.
