---
title: Jsou na to dotace? Stavíme!
category: názory a komentáře
cover-photo: http://i.ohlasy.info/YF7fvnQl.jpg
author: Marek Osouch
---

*Postavit něco není jen tak. Ani pro člověka, ani pro samosprávu. Boskovice hospodaří každý rok zhruba s 250 miliony korun. Jakákoliv větší investice je pro ně ovšem složitá. Investovat do oddělení ARO v nemocnici celou částku třiceti milionů je nad možnosti města. Představitelé města se proto snaží shánět na každou investici alespoň částečnou dotaci. Poslední dobou ovšem na toto slovo začínám být alergický, protože se jím nové vedení města ohání čím dál více.*

Vytvoříme strategický plán na dvacet a více let, hlásal volební leták ČSSD. V programovém prohlášení se z dvaceti let stalo deset, ale to je jedno. Hlavní je, že se začalo o něčem jako o strategickém plánování rozvoje Boskovic mluvit.

Pod takovým plánem si představuji seznam investic a priorit, které bude město realizovat ve zmíněných deseti letech. Bude mít přehled, kam směřovat peníze a co dělat. Nestačí jen volební programy, se kterými politické strany kandidují. Musí být zachována nějaká kontinuita, aby se neskákalo zbrkle z jedné kapitoly investic do druhé, ale aby vše bylo nějak vyrovnané.

Doufal jsem, že i tímto způsobem bude vedení města vysvětlovat nutnost strategického plánu pro Boskovice. Místo toho slyším o nutnosti jeho vypracování, protože města, která ho mají, snadněji získají dotace. Peníze, zvlášť z dotací, jsou jistě potřeba, ale nemělo by to zaznívat mezi prvními argumenty. Nemuselo by to zaznívat snad vůbec. Boskovice v tom ale nejsou samy, dotacemi při plánování rozvoje argumentují i v Letovicích.

Nedávno se v zámeckém skleníku uskutečnilo setkání kvůli [stavbě bikeparku v Doubravách](/clanky/2015/09/bikepark.html) – zhruba týden před jednáním s veřejností o strategickém plánu. Vedení města už má harmonogram, kdy by mohla vzniknout projektová dokumentace na bikepark a kdy by se mohlo začít stavět. Jaksi to tedy jde mimo projednání s veřejností při tvorbě strategického plánu. V něm bikepark obsažen je, ale zajímalo by mě, zda je to skutečně taková priorita v oblasti cestovního ruchu a sportu, do které by mělo dát město několik milionů, aniž by záměr projednalo s veřejností nejen samostatně, ale právě v souvislosti s ostatními potřebnými investicemi a s vyhodnocením priorit v dané kapitole strategického plánu. Podle města je ovšem důvodem opět možnost získání dotací a blížící se termín, dokdy se o ně může žádat.

Několik milionů je potřeba i na [opravu letního kina](/clanky/2015/08/rekonstrukce-letnaku.html). Na něj ale dotace zatím nejsou, a tak není na pořadu dne ani jeho rekonstrukce, přestože do něj v letošní sezóně zavítaly tisíce lidí na koncerty i na filmy. Starostka Boskovic proto nadhodila – nevím zda vážně, nebo v nadsázce – myšlenku vyhlásit boskovické letní kino kulturní památkou, aby na něj bylo možné snadněji získat dotace.

Dotace jsou krásná věc, ale neměly by sloužit jako hlavní argument, proč do něčeho investovat, něco postavit, vytvořit, nebo naopak nevytvořit. Hlavním kritériem by měl být smysl projektu a jeho užitečnost pro lidi.
