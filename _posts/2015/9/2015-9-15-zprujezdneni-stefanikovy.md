---
title: Zprůjezdnění Štefánikovy ulice je znovu na stole
cover-photo: http://i.imgur.com/rluPJ18l.jpg
author: Marek Osouch
---

*Dva roky se o Štefánikově ulici v Boskovicích moc nemluvilo. Nyní městská rada znovu projednává otázku jejího možného zprůjezdnění. Obyvatelé ulice se bojí nárůstu dopravy, která by se podle nich s otevřením ulice přesunula ze Sokolské právě k nim. Neuspokojil je ani slib města, že se na začátek ulice umístí značka zakazující vjezd vozidlům nad 3,5 tuny. Za žádnou cenu ulici zprůjezdnit nechtějí.*

<img src="http://i.imgur.com/xG1Pufx.png" alt="ulice Štefánikova na mapě Boskovic" class="img-responsive img-popup" data-author="Mapy.cz">

K možnosti zprůjezdnění měla starostka Boskovic Hana Nedomová s obyvateli ulice setkání. Podle obyvatelky ulice Jarmily Winklerové jich přišlo na radnici diskutovat se starostkou jedenačtyřicet, z každého domu nejméně jeden zástupce. „Seznámili nás se studií, která řeší zprůjezdnění ulice,“ uvedla Jarmila Winklerová, která před dvěma roky vysbírala od obyvatel ulice 69 podpisů pod petici proti zprůjezdnění.

Vedení Boskovic chce příští rok vypracovat projektovou dokumentaci za 180 tisíc na opravu dvousetmetrového úseku ulice od železniční tratě k bráně přetínající ulici. „Oni to opraví a pak už jen stačí otevřít bránu, aby tady začaly automobily jezdit,“ poznamenala Jarmila Winklerová. Oprava dvousetmetrového úseku by měla stát zhruba 5,6 milionů.

Obavy mají obyvatelé hlavně z nákladních vozidel, která by ulicí směřovala na Jevíčko. Už v petici, kterou podepsali všichni obyvatelé ulice v roce 2013, uváděli jako jedno z rizik nedostatečnou šířku ulice a rozvody plynu uložené v malé hloubce. Minulé vedení proto slíbilo prozkoumat, jak hluboko přípojky jsou. K měření se přistoupilo až letos na jaře a potvrdilo obavy místních. „Byla konstatována nízká kvalita podkladních vrstev, která neumožňuje zvýšit počet projíždějících nákladních vozidel. Rovněž dle měření pracovníků společnosti RWE jsou plynovodní přípojky nacházející se v dotčené komunikaci uloženy v malé hloubce a provozem těžkých vozidel by mohlo dojít k jejich poškození,“ stojí v zápisu z rady.

Ulice tak podle odborných posudků není ve stávajícím stavu stavěná na vysoký provoz. (Viz též náš předchozí [komentář na toto téma od Jiřího Klimka](/clanky/2015/03/zprujezdneni-stefanikovy.html).) Vedení Boskovic proto chce v případě zprůjezdnění umístit na začátky ulice zákaz vjezdu nákladních vozidlel. Obyvatelé ulice ale nevěří, že do ulice kamiony neodbočí. Boskovická starostka se k setkání s obyvateli nechtěla vyjadřovat, protože o něm ještě neinformovala radní na zasedání. „Všichni říkají, že je to jen místní komunikace, žádná tranzitní, ale zároveň se všude píše o ulehčení křižovatky u pošty,“ podotkla Winklerová.

V roce 2013 odkoupilo město od Minervy pozemky umožňující opět propojit ulice Nádražní a Štefánikovu. Obyvatelé ulice proto v té době sepsali petici proti zprůjezdnění. Dnes však tvrdí, že jim na ni nikdo stále neodpověděl. Zastupitelstvo ovšem v prosinci 2013 na svém zasedání schválilo návrh odpovědi a uložilo zaslat ji petičnímu výboru do dvaadvacátého prosince. V odpovědi se mimo jiné psalo, že není záměrem města přesměrovat do ulice nákladní a kamionovou dopravu. „Město nemíní nic uspěchat a navrhuje do rozpočtu roku 2014 dát pouze projektovou dokumentaci. Je třeba vše doprojektovat a nadimenzovat na dnešní potřeby,“ řekl na zastupitelstvu tehdejší starosta Jaroslav Dohnálek.

Plánem současného vedení Boskovic je také prověřit možnosti výstavby nové komunikace směrem na Jevíčko kolem železnice. Tento projekt je však běh na dlouhou trať. Zatím bude teprve vznikat výhledová studie, zda se tam silnice, kterou by financovalo město, dá vůbec postavit. Podle Jarmily Winklerové obyvatelům vedení města slíbilo, že je s výsledky studie seznámí.

V zápisu ze srpnové rady píšou úředníci také o možnosti druhé etapy úprav ulice. Ta se zatím neřeší a ani nebyla předmětem debaty s obyvateli ulice. „Druhá etapa zahrnuje kompletní rekonstrukci Štefánikovy ulice včetně lokální výměny nevyhovujících podkladních vrstev vozovky, kompletního nového povrchu komunikace, vybudování nových podélných odstavných stání, doplnění a úpravu chodníků, úpravu kanalizačních vpustí a zvýšení ploch křižovatek. Pro větší bezpečnost budou upraveny rozhledové poměry křižovatky,“ píše se v zápisu. Tato kompletní rekonstrukce ulice by měla stát přes osm milionů. 

