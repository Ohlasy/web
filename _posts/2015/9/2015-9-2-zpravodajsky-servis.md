---
title: "Zpravodajský přehled: srpen"
cover-photo: http://i.ohlasy.info/GV0QFK8l.jpg
category: zpravodajství
author: Tomáš Trumpeš
---

*Výběr nejdůležitější událostí minulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v srpnu na Boskovicku událo.*

Boskovická radnice [představila první verzi Strategického plánu](/clanky/2015/08/strategicky-plan.html), který by měl stanovit priority pro rozvoj města na příštích 10 let. Připomínky a náměty k definovaným problémům, jejich úpravu či doplnění budou občané moci uplatnit v rámci diskuze u kulatých stolů. Ta se uskuteční 15. září v 16 hodin v zámeckém skleníku. [Nedostatků a hrozeb](/clanky/2015/08/strategicky-komentar.html), o kterých je třeba diskutovat, obsahuje dokument přehršel.

Boskovice se rozrůstají. K výstavbě na Rovné [přibudou desítky rodinných domů také Pod Střelnicí](http://ohlasy.info/clanky/2015/08/nova-vystavba.html). Podle architekta Petra Ondráčka je to šance přivést do města [chybějící soudobou architekturu](/clanky/2015/08/komentar-pod-strelnici.html).

Uzavřela se velmi úspěšná sezóna v letním kině. Risk zapůjčit digitální projektor se vyplatil, kromě filmových projekcí se v areálu konalo i několik hojně navštívených akcí. [Rekonstrukce letního kina se ale zadrhla](/clanky/2015/08/rekonstrukce-letnaku.html).

Boskovická radnice představí plán [na vybudování bikeparku v Doubravách](http://blanensky.denik.cz/zpravy_region/boskovicti-planuji-sportpark-nejprve-si-vyslechnou-nazory-lidi-20150827.html). Je to další pokus o okupaci lokality, kvůli které se před několika lety v Boskovicích konalo pozdvižení? Více se dozvíme 9. září v 17 hodin v zámeckém skleníku.

Boskovická nemocnice bude mít [zcela nové anesteziologicko-resuscitační oddělení (ARO)](http://blanensky.denik.cz/zpravy_region/v-boskovicke-nemocnici-postavi-nove-aro-za-tricet-milionu-20150828.html). Stát bude 30 milionů, z toho 23 přislíbilo ministerstvo zdravotnictví. Zbytek půjde z městského rozpočtu.

Rozšiřuje se Novibra, do nové haly nabere [více než 50 nových zaměstnanců](http://blanensky.denik.cz/zpravy_region/cile-stavi-novibra-boskovice-pribere-asi-padesat-novych-zamestnancu-20150825.html). Staví a nabírají i další firmy.

Na Růžové náměstí [vysadí nové stromy](http://blanensky.denik.cz/zpravy_region/boskovice-na-ruzove-namesti-vysazi-stromy-20150815.html). Asi deset stávajících se pokácí, protože jim nestačí tamní půda. Nových by mělo být vysazeno ke třiceti. 

Muzeum Boskovicka oznámilo, že do Boskovic [přijede dcera posledního rabína Isidora Reicha, paní Eva Morris](http://muzeum.boskovice.cz/setkani-s-pani-evou-morris/a-1075/p1=1098). 

Boskovičtí občané projevili zájem o kompostéry, ale [nakonec je nedostanou, protože s dotací na jejich podporu se letos nepočítá](http://zrcadlo.net/clanky/Kompostery-pro-boskovicke-domacnosti-letos-nejspis-nebudou-2027/).

<img src="http://i.ohlasy.info/GV0QFK8.jpg" alt="pietní akt" class="img-responsive" data-author="Anna Dudková">

V Hodoníně u Kunštátu se konal [Pietní akt, který připomenul 72 let od transportu Romů do Osvětimi](http://www.romea.cz/cz/zpravodajstvi/domaci/v-hodonine-u-kunstatu-si-lide-pripomneli-72-let-od-transportu-romu-do-vyhlazovaciho-tabora-v-osvetimi). „Zajistit každému důstojné místo v naší společnosti a nenechat se strhnout k nenávisti“ – takový apel zde zazněl z úst ministra pro lidská práva Jiřího Dienstbiera.

Ze dne na den odvolali ředitelku Senior centra v Blansku. [Je to politická hra](http://blanensky.denik.cz/zpravy_region/moje-odvolani-politicka-hra-tvrdi-byvala-reditelka-senior-centra-20150815.html)?

V novém Domě přírody v Moravském krasu [otevřeli interaktivní expozici](http://blanensky.denik.cz/zpravy_region/navrat-v-case-o-miliony-let-zpet-v-dome-prirody-poutave-oziva-moravsky-kras-20150819.html).

Také v Letovicích chystají [plán rozvoje](http://blanensky.denik.cz/zpravy_region/letovice-chystaji-plan-rozvoje-mohou-se-k-nemu-vyjadrit-i-obyvatele-20150825.html).

Nyní Letovice trápí oprava České ulice. Řečeno možná přesněji [oprava–neoprava](http://blanensky.denik.cz/zpravy_region/prace-na-oprave-ceske-ulice-v-letovicich-opet-stoji-20150901.html).

Nová ředitelka školy ve Vískách přišla s nabídkou [alternativního vzdělávání](http://blanensky.denik.cz/zpravy_region/ve-viskach-chystaji-alternativni-vyucovani-20150812.html).

V budově bývalé střední školy ve Velkých Opatovicích nakonec vznikne [chráněné bydlení pro klienty Paprsku](http://blanensky.denik.cz/zpravy_region/byvala-stredni-skola-ve-velkych-opatovicich-ozije-vznikne-tam-chranene-bydleni-20150809.html).

Skončila promenádní sezóna a s ní i prázdniny. Boskovická škola vítá děti již [bez automatů na bagety](http://blanensky.denik.cz/zpravy_region/nezdrave-potraviny-ve-skolach-deti-v-boskovicich-prijdou-o-automat-na-bagety-20150824.html).
