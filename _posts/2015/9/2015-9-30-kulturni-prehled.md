---
title: Gianniho kulturní výběr na říjen
cover-photo: https://i.ohlasy.info/i/tmuxsgi.jpg
category: zpravodajství
author: Jan Bařinka
tags: kultura
---

*Vzpomínkové setkání Halasův Kunštát, Bratři Ebenové a Sto zvířat na Husích slavnostech, Hentai Corporation nebo Vložte kočku na Sklepech, výstava Víta Ondráčka v Boskovicích, to vše je pouze zlomek akcí, které se v říjnu v našem regionu konají. Gianniho kulturní výběr opět přináší výčet toho, co by bylo opravdu škoda přehlédnout, a tradičně se ohlíží i za uplynulým měsícem.*

### Hudba

Ve čtvrtek 1. října v kulturním domě v Letovicích zahraje frýdecko-místecký písničkář, zpěvák a skladatel Tomáš Kočko, který ve své tvorbě kombinuje prvky world music a moravskou tradiční hudbu. V hudebním programu Husích slavností 3. a 4. října v areálu zámeckého parku a letního kina v Boskovicích vystoupí mimo jiné Bratři Ebenové, Xindl X, Sto zvířat nebo místní Mariachi Espuelas. Ve středu 7. října si můžeme v kulturním domě v Letovicích poslechnout kytaristu Lubomíra Brabce.

Boskovický hudební klub Sklepy kromě drum’n’bassové akce Suck My Disc v pátek 9. října nabídne několik koncertů alternativní hudby: v sobotu 10. října přijedou brněnské kapely 3+ a N00100000!, v sobotu 17. října se můžeme těšit na Hentai Corporation a v sobotu 31. října uslyšíme několik kapel v čele s pražskými Vložte kočku, kterým letos vyšlo výborné album s názvem Hedvika. V úterý 27. října na Sklepech zahraje folkové trio Veka doplněné autorským čtením.

Pro příznivce vážné hudby jsou v říjnu připraveny hned tři koncerty: v sobotu 17. října koncert duchovní hudby v evangelickém kostele ve Vanovicích, v neděli 25. října písně Vítězslavy Kaprálové v podání Jany Tajovské Krajčovičové a Kristýny Znamenáčkové v boskovické Galerii Otakara Kubína a ve čtvrtek 29. října Koncert na počest Antonína Tučapského v zámeckém skleníku v Boskovicích.

Milovníci dechovky můžou zámecký skleník navštívit ve středu 21. září, kdy se bude konat 7. posezení s Boskovickou kapelou.

### Divadlo

V úterý 13. října přijede do kulturního domu v Letovicích Divadýlko Mrak, aby zde zahrálo svou Pekelnou pohádku. Dalším dětským divadlem bude v neděli 18. října představení O pejskovi a kočičce v zámeckém skleníku v Boskovicích. Dospělí diváci mohou navštívit Kočičí hru, ochotníci z Rájce-Jestřebí se s ní představí v pátek 23. října v letovickém kulturním domě.

### Výstavy

V Galerii Domino v Letovicích bude v pátek 2. října zahájena prodejní výstava Danuše Vítkové, v neděli 4. října na zámku v Lysicích výstava insitního malíře Dušana Chaloupky „Pohlazení na duchu a na duši“.

V Galerii Otakara Kubína v Boskovicích proběhne 31. října vernisáž výstavy kunštátského výtvarníka Víta Ondráčka.

### Přednášky, besedy

V pondělí 5. října v kině Panorama v Boskovicích vystoupí Jiří Hrma s cestovatelskou besedou Pod jižním křížem o cestě po Brazílii, Argentině a Paraguayi. Cestopisná přednáška o Japonsku proběhne i v čítárně Městské knihovny v Letovicích. O Japonsku zde bude ve čtvrtek 8. října přednášet Jiří Mára.

V úterý 6. října v 15.30 bude v boskovické knihovně Andrea Šrámková přednášet o genealogii, matrikách, historických pramenech a jejich tajemství. Přednáška nese název Po stopách vlastní rodiny aneb Jak začít s rodokmenem a je určena všem, kteří mají chuť vydat se na detektivní cestu pátrání po předcích.

Ve středu 14. října bude boskovická sokolovna hostit diskusní pořad Hvězdy, jak je neznáte. Hosty Václava D. Kosíka budou zpěvák kapely Monkey Business Matěj Ruppert a herec a moderátor Jan Kraus.

V pátek 16. října v 16.30 se bude v boskovickém skleníku konat beseda s poslancem Pavlem Svobodou a senátorem Václavem Hamplem na téma přílivu imigrantů do Evropy z pohledu EU a ČR. Ve stejný den v 18 hodin se v Galerii Otakara Kubína odehraje tradiční setkání s brněnským muzikologem Milošem Štědroněm.

Jednou z nejvýznamnějších podzimních kulturních akcí v našem regionu tradičně bývá Halasův Kunštát, vzpomínkové setkání připomínající významnou kunštátskou osobnost, Františka Halase. U jeho hrobu tentokrát promluví básník Petr Hruška, v rámci večera se s vlastní tvorbou představí deset finalistů Literární soutěže Františka Halase. Proběhne také vzpomínka na Ludvíka Kunderu v podání divadla NABOSO. Halasův Kunštát se koná v sobotu 17. října od 16 hodin.

### Film

Nejzajímavějším říjnovým filmovým titulem je bezpochyby film Aferim!, balkánský černobílý western, který budeme mít možnost vidět v úterý 27. října v kině Panorama v rámci filmového klubu.
V říjnu nás také čekají další remasterované klasiky. Po sci-fi hororech Vetřelec a Vetřelci si tentokrát můžeme oddechnout u komedie, budou se totiž promítat první dva díly Zemeckisovy trilogie Návrat do budoucnosti. Prvního dílu se dočkáme ve středu 21. října, na druhý díl si můžeme zajít týden poté, ve středu 28. října.

### Ohlédnutí za zářím

Ze zářijových akcí musím na prvním místě uvést elektronickou taneční akci Neurology, která se konala na Turbíně. Pořadatelům z Mindicted Crew se podařilo uspořádat výjimečný večer, který po všech stránkách působil naprosto profesionálně. Za návštěvu stál také koncert Marilyn Oliver v zámeckém skleníku nebo Trio Michaely Koudelkové na boskovickém zámku.
