---
title: "Ze zastupitelstva: Výkup pozemku na Červené zahradě za 14 milionů, nový územní plán a zákaz hazardu"
cover-photo: https://i.ohlasy.info/61snCasl.jpg
category: zpravodajství
author: Tomáš Trumpeš
tags:
    - červená zahrada
    - politika
---

*Několik poměrně významných rozhodnutí učinilo na svém úterním zasedání boskovické zastupitelstvo. Patří k nim zákaz hazardu, schválení územního plánu a nákup pozemku v Červené zahradě za 14 milionů korun. Přinášíme proto stručný výběr toho nejpodstatnějšího, co podle Ohlasů na zastupitelstvu zaznělo, a především bylo rozhodnuto.*

{% photo src="https://i.ohlasy.info/61snCas.jpg" %}

### K čemu jsou komise?

Hned v úvodu zastupitelstva se na radní města obrátil s dotazem člen sportovní komise Vladimír Petrů. Jeho otázka směřovala právě ke smyslu a k fungování komisí, které jsou poradními orgány rady. Vladimírovi Petrů se nelíbilo především to, že ve sportovní komisi nebyly projednány klíčové materiály, které se týkají oblasti sportu: bikepark v Doubravách, nákup pozemků v Červené zahradě a také Strategický plán. „Já sedím ve sportovní komisi 17 let. Vy jste mluvili o tom, že budete otevřenější ve vztahu k občanům, ale mně připadá, že je to právě naopak. Nemáte zájem s námi komunikovat, náš názor vás nezajímá a do komise nám všechno dáte, až to bude hotové a naplánované. Takto to na mě teď působí,“ shrnul své výhrady Vladimír Petrů.

### Lezecká stěna

Zastupitelstvo dále projednávalo i petici na podporu lezecké stěny na letním kině. Podle vedení města není za současného stavu zřejmé, zda bude pro další existenci letního kina a potřebu rozvíjení jeho dalšího zázemí zbudování lezecké stěny zrovna v této lokalitě optimálně zvolenou variantou. Návrh označuje za zajímavý a zařazuje ho do návrhu strategického plánu, „což umožní jeho zachování v zásobníku projektů, jejichž realizace bude v budoucnu uvažována“. V tomto duchu byla koncipována i odpověď petentům, kterou opoziční zastupitel Radek Mazáč označil jako tristní. „Odpovědět někomu, že se to dostane do zásobníku projektů, je podle mě jenom slušná forma neslušného odmítnutí. Po dlouhé době tady máme možnost vybudovat něco, o co mají lidé opravdu zájem, a my je tímto odmítáme, “ vyjádřil se Radek Mazáč. Ten dále navrhoval, aby byla o záměr vybudování lezecké stěny alespoň doplněna projektová dokumentace na rekonstrukci letního kina. Tento návrh však zůstal nevyslyšen.

### Zákaz hazardu

{% photo src="https://i.ohlasy.info/38Mzhl2.jpg" %}

Takzvanou nulovou toleranci hracích automatů schválilo na návrh rady zastupitelstvo v podobě vyhlášky, jejíž podstatou je zákaz provozování loterií a výherních hracích automatů na území města. Vyhláška začne platit od 1. ledna roku 2016, automaty budou ale mizet postupně až po odebírání licencí ministerstvem financí, což může trvat i rok až dva. Zastupitelé se zabývali v diskusi především tím, čím bude nahrazen výpadek příjmů ve výši více než 10 milionů korun, které město aktuálně z hazardu inkasuje. Zastupitel Milan Kolínský z ČSSD uvedl, že město v příštím roce splatí skoro všechny úvěry, a tím se mu uvolní částka přibližně ve stejné výši. Sportovní kluby, ke kterým zejména peníze z hazardu směřovaly, se tedy o své příspěvky bát nemusí.

### Muzeum pod kraj

Muzeum Boskovicka směřuje pod křídla Jihomoravského kraje. Ten schválil na svém zastupitelstvu dohodu o spolupráci při převodu této organizace, nyní ji posvětilo i boskovické zastupitelstvo, které zároveň muzeum zruší jako svou příspěvkovou organizaci.

### Územní plán

Boskovice mají nový územní plán. Na jeho přípravě se pracovalo několik let a zastupitelstvo jej schválilo takřka v úplné shodě. Drobné výhrady měl především zastupitel za Sportovce Jiří Pevný. Bývalý starosta Jaroslav Dohnálek překládanou podobu územního plánu podpořil. „Předchozí vedení města práce na novém územním plánu spouštělo. Územní plán město potřebuje a je dobře, že je hotový. Budu hlasovat pro, i když o některých věcech by mohla být vedena polemika,“ uvedl dnes již opoziční zastupitel Jaroslav Dohnálek. Ten si pouze posteskl, že město Boskovice už má tak málo vlastních ploch, že pro realizaci svých záměrů bude muset pozemky kupovat či směňovat. „Je škoda, že se nepodařilo nalézt více ploch pro rozvoj výroby a podnikání, ale to narazilo na nové právní předpisy v oblasti ochrany půdy,“ dodal bývalý starosta.

### Pozemek v Červené zahradě za 14 milionů

{% photo src="https://i.ohlasy.info/61snCas.jpg" %}

Největší polemiku vzbudil na zasedání zastupitelstva logicky návrh rady vykoupit v lokalitě Červená zahrada pozemky od Jiřího Dvořáčka, majitele mlýna a kempu. Posudek stanovil cenu nemovitostí na necelých 9 milionů korun, majitel však projevil ochotu pozemky městu prodat pouze za cenu výrazně vyšší – totiž za 14 milionů. Vedení města nabídku navrhlo akceptovat a výkup schválit. Především otázka ceny a také využití pozemků se staly předmětem téměř hodinové diskuse. 

„Co vás vede k tomu, abychom tyto pozemky nakupovali za takovou nestoudnou cenu?“ ptal se starostky Hany Nedomové opoziční zastupitel za Sportovce Radek Mazáč. Starostka zdůraznila, že se jedná o výjimečnou příležitost tyto pozemky získat a rozšíření městských pozemků v areálu určeném pro sportovní vyžití pokládá za důležité. „Chápu, že je to strategicky důležité, ale navýšení ceny je příliš velké, neměli bychom to kupovat za každou cenu,“ oponoval zastupitel Dominik Božek z TOP 09. 

Vedení města rovněž odmítlo jednoznačně říct, zda pozemky kupuje pro stavbu sportovní haly. Tuto možnost označilo pouze jako jednu z variant. Ve hře je prý pořád i postavení haly u některé ze středních škol, tedy ve spolupráci s Jihomoravským krajem. K čemu konkrétně by pak mohl sloužit pozemek za 14 milionů, vedení města nespecifikovalo. Zastupitelka Dagmar Hamalová z KDU–ČSL uvedla, že pozemek by nemusel být využit jen pro sportovní aktivity, lokalita je zajímavá i pro využití v oblasti cestovního ruchu. 

Zakoupený pozemek by navíc sotva stačil na samotnou stavbu haly. Pro parkoviště a případné další potřebné záležitosti či rozvoj by musely být koupeny další pozemky v okolí. Opoziční zastupitelé dále vyjadřovali obavu, že přistoupením na takto navýšenou cenu město de facto vzkazuje všem dalším partnerům, se kterými o pozemcích jedná, že je ochotno taková navýšení akceptovat. Starostka potvrdila, že probíhají i další jednání s dalšími majiteli. 

Zpochybňována byla i vhodnost lokality pro stavbu haly vzhledem k podloží. „Víme vůbec, co kupujeme? Víme, jaké ty pozemky jsou? Minulé vedení města jste kritizovali, že Slovákova je špatná hlavně z důvodu spodních vod. Jste si jisti, že tyto pozemky jsou kvalitní? Dovolím si odcitovat z historického jednání z roku 1952 o této lokalitě: Silné vývěry spodní vody, ze kterých byl zásoben jednak lihovar, přepadem pak rybník Horní Hranáč a Dále rybník Dolní Hranáč,“ uvedl opoziční zastupitel Jiří Pevný. Vedení města přiznalo, že podloží zatím v tamní lokalitě nikdo nezkoumal.

Finální rozhodnutí ohledně lokality na výstavbu sportovní haly má starostka oznámit na zastupitelstvu 8. prosince. „Nyní odkupujeme pozemek, který je důležitý pro rozvoj Červené zahrady jako takové. Je to možnost, která se do budoucna nemusí opakovat,“ zdůraznila několikrát starostka Hana Nedomová. Koalice s podporou zastupitelů za KSČM nakonec přes odpor opozice návrh schválila a pozemek za 14 milionů korun tedy město vykoupí.


