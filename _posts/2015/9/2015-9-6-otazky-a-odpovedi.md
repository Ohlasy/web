---
title: "Ptejte se nás, na co chcete. Na co chceme, odpovíme"
cover-photo: http://i.imgur.com/Ql8N8gm.jpg
author: Tomáš Znamenáček
---

*Kdesi jsem četl, jak zvířata vnímají člověka pohybujícího se v lese. Jelikož se příliš nesnaží chovat tiše, chodí neomaleně po dvou a zcela bezmyšlenkovitě odhaluje zranitelné břicho, považují jej za špičkového predátora, který se nemá čeho bát. Tím, že odhaluje svou slabinu, dává okázale najevo svou převahu. Podobně to funguje v diskuzi. Otevřenost k debatě, kritice a cizím argumentům není slabost, ale projev skutečné síly – síly uznat, že diskutujícím nejde o rozdělení na vítěze a poražené, ale o společné hledání nejlepšího řešení.*

Z tohoto pohledu nepovažuji za příliš sebevědomý způsob diskuze, který se rada města rozhodla přidat na oficiální webové stránky města. Ze tří nabízených variant vybrala tu nejvíc sehnutou formu otázek a odpovědí. Chcete-li jako občan diskutovat, můžete si vybrat, kterému z členů vedení města byste chtěli poslat dotaz, a pokud bude vedení města chtít, váš dotaz i s odpovědí zveřejní. Pokud se budete chtít ptát dál, zřejmě budete muset položit nový dotaz. Pokud bude odpověď vědět někdo jiný lépe, neodpoví vám, protože nemá jak. Pokud bude váš dotaz příliš nepříjemný, nikdo vedení města nenutí jej zveřejnit. (V provozu si podobný formát můžete prohlédnout například na webu Mladé Boleslavi, kde [místy funguje lépe](http://www.mb-net.cz/diskuze/index.asp?k=914&r=901&p1=81) a [místy nefunguje vůbec](http://www.mb-net.cz/diskuze/index.asp?k=901&r=901&p1=81).)

Zvolená varianta získala prakticky jednohlasou podporu v radě města i jeho redakční radě, s jedinou výjimkou Vladimíra Farského, který jako nestraník kandidoval pod značkou KSČM. (Ta ironie!) Otevřenou diskuzi městu nedoporučil ani dodavatel softwaru, prý kvůli právní odpovědnosti za obsah fóra. Nevím, jestli je tomu tak v našem případě, ale strašení právními důsledky je oblíbený nástroj, jak se zbavit nepohodlných návrhů – viz například celostátně prosazovaný registr smluv. V každém případě diskuzní fóra na internetu existují desítky let a [skutečné právní problémy jsou s nimi minimální](http://www.lupa.cz/clanky/kdo-ma-odpovednost-za-prispevky-v-internetovych-diskusich/). V praxi stačí nezanedbávat vzácné případy, kdy si někdo na obsah fóra oprávněně stěžuje.

Otevřená diskuze by samozřejmě měla větší provozní nároky, například na nezbytné moderování příspěvků. Zároveň by ale měla nesrovnatelně větší potenciál. U zvoleného formátu otázek a odpovědí hrozí, že se stane dalším informačním kanálem, kterým nás radnice informuje, že to dělá dobře – místo aby to v otevřené diskuzi doložila argumenty nebo dokonce na základě cizích argumentů změnila názor.

Když už jsem ale před okamžikem zmínil registr smluv, mám tu i pozitivní správu: vedení města splnilo svůj předvolební slib a začalo zveřejňovat prakticky veškeré [majetkoprávní smlouvy](http://boskovice.cz/majetkopravni-smlouvy/ds-1455), takže se každý může podívat, komu a za jakých podmínek platíme. To je jednoznačný krok kupředu a k dokonalosti tu chybí jen jediné – zveřejňovat smlouvy ve strojově zpracovatelné podobě, například v [celostátním registru smluv](https://portal.gov.cz/portal/rejstriky/data/10013/). Není to o mnoho složitější než současné publikování skenovaných dokumentů, a data půjdou výrazně lépe zpracovat. Až se na webu města do konce září objeví nová sekce otázek a odpovědí, můžeme to navrhnout.
