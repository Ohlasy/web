---
title: „Zoufale nám chybí větší kulturní prostor s lepším zázemím,“ říká dramaturg KZMB Ivo Legner.
category: rozhovory
cover-photo: http://i.ohlasy.info/xU2i85Yl.jpg
author: Tomáš Trumpeš
tags: kultura
---

*Před třemi lety nastoupil Ivo Legner na místo dramaturga a produkčního boskovických Kulturních zařízení. Na prahu nové kulturní sezóny jsme si povídali o jednotlivých dramaturgických liniích programu, o ekonomickém aspektu jeho práce a také o tom, co by on viděl jako kulturní priotity městských investic pro příští léta.*

<img src="http://i.ohlasy.info/w83bVw4.jpg" alt="Ivo Legner" class="img-responsive" data-author="Tomáš Znamenáček">

**Jsme na prahu nové kulturní sezóny. Do jaké míry je pro tebe jako dramaturga klíčové připravovat program na celou sezónu a do jaké míry se akce připravují v krátkodobějším horizontu?**

Nová sezóna se připravuje, už když běží ta předchozí. V pondělí například začne prvním koncertem cyklus jazz–blues, ale naplánován už je první koncert příští sezóny. Sezónu připravuji během celého roku, pak to finišuje, než se dají informace do oběhu. 

**Rozbíhají se některé sezónní cykly, například Kruh přátel hudby. Vy jste loni ukončili spolupráci s agenturou, která vám program zajišťovala. Proč?**

Hlavní důvod je ten, že agentuře musíte za dramaturgii platit. Když si ji budeme dělat sami, ušetříme významný peníz a snížíme ztrátovost celého cyklu. Nebudeme si nic nalhávat, vážná hudba není zrovna výdělečná záležitost. Takže nám přišlo vhodné agenturu vynechat a s nějakou pomocí a konzultacemi zkusit, abych cyklus naprogramoval sám.

**A jakých změn cyklus dostál pro letošní sezónu?**

Přibylo víc míst, kde se koncerty odehrají. Nebude to omezeno jen na zámecký skleník, koncerty budou na zámku, v synagoze a ještě přemýšlíme o místě pro závěrečný koncert. Přišlo nám vhodné opustit pro nezvučené koncerty akusticky problematický prostor zámeckého skleníku a využít dalších zajímavých míst, která Boskovice nabízejí. Druhá věc je, že přibylo více koncertů souborů – tria, kvarteta a podobě. Na můj vkus dosavadní program stavěl až příliš na sólistech.

**Ale netáhnou právě sólisté publikum? Nebudou chybět opravdu velká jména, jaká sem v minulosti agentura přivážela – Demeterová, Ardašev, Svěcený? Může to takto dlouhodobě fungovat?**

Letos máme jako hvězdu Štěpána Raka a počítáme s tím, že každý rok jednoho či dva takzvané taháky přivezeme. 

**Jsi spokojen s fungováním cyklu jazz–blues, nebo i tady jste přistoupili k nějakým úpravám?**

Naznali jsme, že koncertů bylo na Boskovice možná až příliš. Ubrali jsme, méně je někdy více. Jinak jedeme v zajetých kolejích, zveme české hráče i zahraniční hosty. Letošní ročník bude výjimečný v tom, že se nám podařilo zajistit hodně černých bluesmanů, takže bluesová muzika zazní ve svém nejautentičtějším podání.

**A divadla? Ta běží stále ve dvou liniích – jeden cyklus pro dospělé a jeden pro děti. Mění se tady nějak dramaturgie?**

Rozdělení na cyklus pro dospělé a pro děti zůstává. V tom prvním se zkouším trochu zaměřit i na mladší publikum. Pozval jsem představení Milostný trojúhelník, což je improvizační divadlo s Pavlem Liškou, Josefem Poláškem a Martinem Zbrožkem. Představení jsem viděl ve Svitavách a ohromně se mi líbilo. To je asi největší změna oproti dveřovým komediím, které zde vždycky bývaly. 

**A představení pro děti?**

To je beze změn. Vždycky se snažíme mít jeden titul, který táhne sám o sobě – třeba Příběhy včelích medvídků. A v plánu máme také jednu větší, výpravnější pohádku s více herci. To bývá úspěšné.

**Jak vzniká výstavní plán na skleníku? Kromě velké letní výstavy působí trochu nahodile, setrvačně a bezradně.**

Výběr výstav na galerii na zámeckém skleníku v podstatě nahodilý je. Nic extra dopředu neplánujeme, většinou se nám vystavovatelé ozývají sami a my na to reagujeme. Po konzultaci a prohlédnutí děl zvážíme, jestli ano, nebo ne. Galerie zámeckého skleníku není primárně pro výstavy určena, často musíme výstavu na chvíli schovat, když si to vyžádá pronájem prostor, a u výstav chybí i řádná návštěvní doba. Slouží jen jako doplňkový program ke kulturním akcím. Na hodnotná výstavní díla není galerie ani nijak zabezpečena.

**Plánujete už dnes příští sezónu akcí v letním kině? Čeho se můžeme děsit a na co se těšit?**

Plánujeme, ale co konkrétně, to ještě nemůžu prozradit.

**Je to tajné?**

První jméno, které připravujeme na červen, je ještě tajné a srpnový termín teprve zvažujeme. Ale chceme zase udělat dva koncerty – na začátku a na konci prázdnin. Rozehraná máme velká jména, ale zatím to nemůžu prozradit, není to v tuto chvíli vůbec jasné.

**Besedy se zaměřují téměř výhradně na cestování. Nemělo by kulturní středisko pořádat víc setkání s osobnostmi, které reprezentují naši současnou kulturu v širším slova smyslu?**

No, to je možná dobrý námět. Zatím jsem o tomto nepřemýšlel.

<img src="http://i.ohlasy.info/6LAnjvd.jpg" alt="Ivo Legner" class="img-responsive" data-author="Tomáš Znamenáček">

**Mluvíme stále o kulturní sezóně. S jakým objemem prostředků musíš hospodařit, co se nákladů na programy týče? Je v tomto rozpočet KZMB uspokojivý?**

Pro mě rozpočet asi nikdy vyhovující nebude.

**To by asi řekl každý dramaturg.**

Je samozřejmě nutné nějak vyjít, což se nám letos daří. Je to ale otázka mnoha kompromisů.

**Ale nějaký balík peněz určený na programy tady je? Není to tak, že když jedna akce prodělá, musí na ni jiná vydělat.**

Já vlastně nevím, jak je velký. O tohle se stará spíš paní ekonomka s ředitelem. Já se dívám na jednotlivé akce a snažím se dostat se aspoň na nulu. 

**Takže nepřipravuješ dramaturgii s tím, že si můžeš dovolit určitý schodek, podle dotace na programy?**

Tak to není. Snažím se plánovat na nulu. Z rozpočtu vyplývá vždy jen částka na činnost v daném roce. Z této částky je ovšem nutné čerpat peníze na energie, údržbu a ostatní služby. A jelikož před danou sezónou nevíme, o jakou výši těchto nákladů půjde, nevíme tedy, kolik nám zůstane na samotné programy. V roce 2013 činila tato částka asi 8 tisíc korun, v roce 2014 pak 33 tisíc. Letos zatím počítáme po navýšení rozpočtu organizace o 5 procent s částkou výrazně vyšší. Ale jako dramaturg musím operovat pouze přímo s rozpočtem jednotlivých akcí a cyklů a dostat se u nich pokud možno alespoň na nulu.

**Do jaké míry vychází dramaturgie z tvé vlastní zkušenosti a zveš věci, které jsi viděl nebo slyšel, a do jaké míry zveš účinkující na základě zprostředkované zkušenosti?**

Snažím se vycházet z akcí, které jsem sám navštívil, ale je to problém. Samozřejmě bych si to ideálně takto představoval, ale bohužel to tak nefunguje, nejsem jen dramaturg, ale dělám kompletní produkci. Na to by se u nás uživil další člověk a mně by zbyla spousta času na to, abych víc akcí navštívil osobně. Většinu akcí, které jsem využil pro dramaturgii, jsem navštívil ve volném čase. U ostatních akcí vycházím z webu, z nahrávek, z videí. Vybírám i tímto způsobem. To, co přijde dramaturgovi jako nabídka do e-mailu, je v drtivé většině něco, co se špatně prodává. 

**Píšou ti, co o ně není zájem.**

Přesně tak. Kvalitní věci musí člověk kontaktovat sám. A většinou tam není ani prostor pro diskusi ohledně technických podmínek a ceny, buď požadavkům vyhovíme, nebo účinkujícího nezískáme. U nabídek, které chodí samy, prostor pro diskusi je, a občas se přeci jen i tam objeví nějaká zajímavá věc, která se dá usmlouvat na dobrou cenu.

**Do jaké míry je pro tebe důležitá spolupráce s místní aktivní kulturní scénou?**

Velmi důležitá. Snažím se s místními umělci spolupracovat co nejvíce, je fajn, že jich je v Boskovicích tolik. Ať už se tu narodili nebo tu žijí. A většinou je bohatší i návštěvnost jejich akcí. 

**Městu dnes chybí reprezentativní hudební těleso, alespoň komorní orchestr z místních muzikantů. Řešíte to nějak, nebo to pokládáte za hudbu minulosti a podobně jako Janáček nemá důstojného nástupce, pokládáte tento typ kultury za nenávratně ztracený?**

To určitě ne. Rádi bychom se tomu v budoucnu věnovali. Teď je veškerá naše snaha zaměřena na sehnání nových tanečníků do folklorního souboru Velen. Hlavně chlapi stárnou a odcházejí, takže se snažíme zajistit nové a soubor za každou cenu zachovat. Zrovna dnes také proběhla schůzka s novým sbormistrem pěveckého sboru Janáček.

**A to je kdo?**

František Ostrý z Rozseče. I sem bychom chtěli dostat novou, mladou krev, tak snad se to novému sbormistrovi povede. Až budeme mít tohle za sebou, podíváme se na orchestr. Ale orchestr musí vést nějaká osobnost, která to potáhne a bude ochotná do toho s námi jít. Takže musíme nejdřív takovou osobnost najít, což bude asi těžké.

**Četl jsi návrh [Strategického plánu města](/clanky/2015/08/strategicky-plan.html), respektive oddíl věnovaný kultuře?**

Tak napůl, prošel jsem to, ale zatím jsem to úplně nenastudoval.

**To ale znamená, že ses na jeho vytvoření jako městský dramaturg nepodílel a nikdo ho s tebou nekonzultoval?**

Nepodílel.

**Když pominu knihovnu a kino, tak kdybys měl za kulturu definovat to nejpalčivější, co by mělo město v příštích letech řešit – co by to bylo?**

Po této sezóně by to za mě bylo určitě právě letní kino. Jinak nám zoufale chybí větší kulturní prostor s lepším zázemím, než má zámecký skleník. Je spousta akcí, které se zde nemůžou konat, protože je to příliš malé.

**Odráží se to i na ceně vstupenek? Kdybyste je mohli rozpočítat na víc míst, nemusela by cena být třeba tak vysoká?**

Přesně tak. Netýká se to jen koncertů, ale i divadel. U těch je ještě problém, že na skleníku chybí elevace, takže zadní řady nevidí tak dobře. A lístky stojí často dost peněz, takže tohle mi přijde opravdu špatné.

**Byl by pro vás problém přesunout se ze skleníku třeba do opravené sokolovny?**

Myslím, že bychom byli rádi. Kdyby se sokolovna dostala do slušného stavu, rádi bychom ji využívali více. Dnes to není dostatečně reprezentativní prostor pro kulturní akce.

**Nedávno jsme při [Besedě za rohem řešili](/clanky/2015/05/beseda-kultura.html), jestli je zájem o akce v Boskovicích dostatečný a odpovídající. Jak jsi ty spokojen s odezvou na svou práci?**

Kdybych byl spokojen úplně, nebyl bych samozřejmě člověk na svém místě, chtěl bych, aby akce byly navštívené ještě více. Vždycky říkám, že lidí není nikdy dost. Ale obecně spokojený jsem.
