---
title: Město chce pozemky pro halu v Červené zahradě
category: zpravodajství
cover-photo: http://i.ohlasy.info/r92iBpc.jpg
author: Marek Osouch
tags:
    - červená zahrada
    - sportovní hala
---

*Kde bude stát v Boskovicích nová sportovní hala? Po ukončení stavby na Slovákově se začíná jevit jako nejpravděpodobnější varianta lokalita v Červené zahradě. Vedení města je ale k jakýmkoliv stanoviskům opatrné a připomíná, že se jedná i o dalších variantách. Mezi nimi je i výstavba haly u středních škol, které jsou ovšem v majetku kraje.*

<img src="http://i.ohlasy.info/r92iBpc.jpg" alt="mapa pozemků kolem areálu Červené zahrady" class="img-responsive" data-author="ČÚZK a Ohlasy">

Ze zápisu z rady je zřejmé, že pozemky vedle bývalého hotelu Velen (na mapě vyznačené modrou barvou) jsou pro město prioritou. S vlastníkem Velenu a sousedních pozemků Janem Paroulkem boskovická radnice jedná už několik měsíců. Nejedná s ním ovšem o odkupu pozemků, ale směně. „Stále jednáme a je možné, že se vrátíme zpět k odkupu pozemků. Uvidíme, jak se vše bude vyvíjet,“ uvedla starostka Boskovic Hana Nedomová (ČSSD).

Na začátku jednání chtělo vedení města pozemky koupit. Podle starostky měl Jan Paroulek ovšem požadavky, které si město nemohlo dovolit. Za podmínek určených městem podle ní naopak nemá v současné době zájem Paroulek. „Schůzku budeme mít koncem září,“ doplnila Hana Nedomová a zopakovala, že se klidně k odkupu můžou znovu vrátit. Jan Paroulek se k jednáním a schůzkám nechtěl vyjadřovat.

S majitelem mlýnu a kempu Jiřím Dvořáčkem, jehož pozemky značí na mapě zelená barva, se už vedení města domluvilo a nyní připravují návrh kupní smlouvy. „Zeptejte se na to paní starostky,“ řekl jen stručně Jiří Dvořáček. Boskovická starostka sdělila, že dojednávají detaily smlouvy, aby vše bylo připravené do příštího zasedání rady.

Pokud město získá pozemky od obou majitelů do svých rukou, bude mít k dispozici plochu o velikosti necelého hektaru. Na Slovákově bylo místo na halu méně než poloviční. Už při přípravě výstavby haly v tamní lokalitě zaznívaly hlasy, že tam hala bude namačkaná bez možnosti dalšího rozšiřování.

Na stole ovšem leží i varianta, že bude nezastavěná plocha v majetku města stejně velká jako na Slovákově, a to v případě, že od Jana Paroulka nezíská město celé pozemky, ale jen část. „Rada města ukládá pokračovat v jednání o možné směně pozemků, případně jejich částí o výměře zhruba 1 400 metrů čtverečních,“ stojí v zápisu ze srpnového jednání rady.

Třetí osobou, se kterou vedení města jedná, je opoziční zastupitel Dominik Božek (TOP 09), jehož společnost MP Holding vlastní v tamní lokalitě stometrový pozemek s trafostanicí. „Jsme ochotni to prodat. V současnosti se zpracovávají znalecké posudky, jaká je tržní cena,“ sdělil Dominik Božek. 

V Červené zahradě se město věnuje pozemkům právě mezi Velenem a mlýnem a dále už jen dvěma pozemkům v majetku firmy MP Holding za Bělou, kde se nachází takzvaná skautská louka (na mapě spolu s trafostanicí oranžově).  O ní se mluví řadu let jako o potenciálním místě pro skatepark. O další pozemky, které nejsou města a jsou v Červené zahradě, se radnice nezajímá. Příkladem můžou být tenisové kurty, které zčásti patří samotným tenistům a zčásti jim je pronajímá Úřad pro zastupování státu ve věcech majetkových. V minulosti uvažovaly Boskovice, že pozemky získají do svého vlastnictví a dají je podobně jako další sportoviště pod správu Služeb Boskovice. Podle vyjádření starostky ale v tomto případě radnice žádné kroky nečiní.

Odpověď na otázku, jak daleko pokročila jednání s majiteli pozemků v Červené zahradě, se snažil získat od vedení města v nedávné době opoziční zastupitel za sdružení Sportovců Boskovice Jiří Pevný. Na červnovém zastupitelstvu chtěl, aby mu město poslalo zápisy ze schůzek s majiteli pozemků, se kterými vedení města jedná. Boskovická starostka mu je ovšem nezaslala. „Zápisy z těchto jednání obsahují údaje týkající se majetkových poměrů majitelů pozemků, jedná se o nové informace, které v budoucnu mohou sloužit pro přípravu podkladů pro jednání a rozhodnutí příslušných orgánů města, a proto vám do doby zpracování komplexního materiálu pro jednání příslušných orgánů města v této záležitosti nemůžeme bez souhlasu majitelů pozemků zápisy z jednání poskytnout,“ napsala Pevnému starostka.

Jiří Pevný s tímto postupem ale nesouhlasí. Začátkem srpna požádal radnici o zápisy znovu na základě zákona o svobodném přístupu k informacím. Ani tentokrát mu nevyhověli. Zastupitel se proti rozhodnutí odvolal ke krajskému úřadu. „Důvod odmítnutí poskytnutí informací, že se jedná o informace nové, které nebyly doposud zveřejněné a které vznikly při přípravě budoucího rozhodnutí města Boskovice, považuji v tomto případě za zcela nepatřičný,“ tvrdí zastupitel. Výsledek odvolání zatím nezná.

Pro sportovní halu v Červené zahradě hraje i to, že se vedení Boskovic stále neozval kraj. Při květnové návštěvě jihomoravského hejtmana Michala Haška (ČSSD) v Boskovicích s ním jednali o možné spolupráci na výstavbě sportovní haly v areálu některé ze středních škol. Následně se obrátili na hejtmana se záměrem ještě písemně. Vyjádření k možnosti společného investice ale do Boskovic z hejtmanství stále nedorazilo.
