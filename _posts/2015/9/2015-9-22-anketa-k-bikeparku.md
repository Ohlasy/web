---
title: "Anketa: Bikepark v Doubravách?"
cover-photo: https://i.ohlasy.info/PmJfQN4.jpg
category: ankety
author: Tomáš Trumpeš
---

*Boskovická radnice představila záměr vybudovat v lokalitě Doubrav bikepark. V anketě jsme proto několika lidem, kterých se problematika dotýká, položili následující čtyři otázky:*

*1/ Jak se vám líbí záměr vybudovat v Doubravách bikepark?* 

*2/ Jak hodnotíte projekt, který počítá s 10 km singltrekových tratí a zázemím?*

*3/ Souhlasíte s výběrem lokality?* 

*4/ Provází podle vás záměr dostatečná míra projednání s veřejností?*

{% photo src="https://i.ohlasy.info/PmJfQN4.jpg" %}

---

<img src="https://i.ohlasy.info/AB9sP6K.jpg" class="profile-picture" alt="Jirka Vorlický">

***Jiří Vorlický, fotbalový trenér, autor petice proti dinoparku***

Na záměr mám několik pohledů – z pozice vlastníka sousedních pozemků, občana města Boskovice a člověka, který inicioval původní petici proti prodeji pozemků (dinopark).

Po výsledku první petice jsem překvapen odvahou nového vedení města, kdy v lokalitě Doubravy přistoupí k jakémukoliv záměru. Dle mého názoru jsou překvapeni i sami občané, kteří jasně prezentovali svůj názor, a dnes si připadají zbytečně. Proto odpovím na otázky z více než jedné pozice a dodám, že samotný projekt se mi líbí, do Doubrav však nepatří.

Doubravy jsou atraktivním místem, které požírá byznys. Byť je projekt zajímavý, stojí na vratkých základech, protože jde proti lesnímu zákonu, ale to vědí odborníci v oboru, kterým běžný občan důvěřuje. Příznivcům projektu rozumím a podporuji aktivity tohoto druhu a sám se ptám, kde by bylo vhodnější místo. Úmysly navrhovatelů projektu jsou zajímavé, ale současně s budoucími uživateli nevnímají Doubravskou lokalitu jako jejich spoluobčané, kteří respektují unikátnost celého území a jeho dlouhodobou ochranu.

Z pozice vlastníka sousedních pozemků je mi jedno, jak dopadne záměr, a přizpůsobím se. Výhody vnímám v oblasti ekonomické, kdy mohu zahájit podnikatelskou aktivitu, a vedení města mě informovalo. Z pozice běžného občana jsem proti místu. Oceňuji přístup vedení města k představení záměru občanům, ale nesouhlasím s rychlostí jeho projednání.

---

<img src="https://i.ohlasy.info/kv2UhZY.jpg" class="profile-picture" alt="Ondřej Jarůšek">

***Ondřej Jarůšek, obchodník, biker***

Záměr mi připadá velmi dobrý. Kdyby vytáhl jen pár dětí z města do přírody, aby jízdu na kole rozvíjeli, tak to má smysl. Cokoliv v tomto směru musíme podporovat, ať je to bikepark, skatepark nebo lezecká stěna, zkrátka široké spektrum sportů, ne jen fotbal nebo hokej.

Osobně bych si představoval lokalitu s mnohem větším převýšením, ale chápu, že město chce záměr vybudovat na svých pozemcích. Pro nás zkušenější bikery tento bikepark nebude přesně tím, co vyhledáváme, bude určen spíš pro děti a širokou veřejnost, což je ale dobře. Pro masy to bude zajímavější. Pokud budou dráhy vybudovány citlivě, neměl by to být velký zásah do přírody. Samozřejmě tam nesmí být silnice vysypané štěrkem. Traily mají být v souladu s přírodou, měla by to být jen trošku upravenější lesní stezka. Tohle je potřeba pohlídat, aby z toho nebyl průšvih. Bikepark samozřejmě znamená víc lidí v lese, ale to snad nevadí, proč by měl být les prázdný? S dinoparkem bych to nesrovnával, ten pro mě byl těžko stravitelný, ale děti na kolech mi nevadí.

Pro mě bylo projednání ve skleníku v podstatě ztrátou času, nic nového jsem se nedozvěděl. Bylo to spíš pro lidi, kteří o tom nemají ani páru. Z mého pohledu jsem se dozvěděl hlavně to, že to bude hlavně pro děti a bude to stát hrozné peníze. Možná to neumím přesně posoudit, ale s kamarády jsme postavili už hodně trailů, a ta cena 300 až 500 tisíc za kilometr mi přijde úplně šílená. Chápu, že je to jiné, když to bude stavět firma. Ale kupříkladu Rychlebské stezky, které považuju za úplný top v republice, vybudovali místní bikeři v podstatě sami. Kvůli dotacím je asi jednodušší nechat si to udělat na klíč, ale má představa by byla, že má takovou věc vybudovat místní komunita bikerů, a pak se o to i starat. Třeba s podporou města. Myslím, že by to bylo i citlivěji udělané. To je pro mě ideální model.

Takže abych to shrnul: je to podle mě dobrý záměr, jako všechno, co vytáhne děti od počítačů. Protože svět začíná tam, kde končí asfalt. Ale proč to má stát takové peníze?

---

<img src="https://i.ohlasy.info/j8RKNjy.jpg" class="profile-picture" alt="Vinkler">

***Stanislav Vinkler, podnikatel, do Doubrav chodí na procházky***

1/ Se záměrem nesouhlasím. Vím o lidech, kteří usilují o skatepark, o vybudování lezecké stěny, o opravu letního kina, o vybudování důstojné knihovny, důstojného kulturního prostoru, ale neznám nikoho, kdo by zveřejnil požadavek na bikepark. Veřejná prezentace záměru ve Skleníku mne nepřesvědčila o tom, že Boskovice potřebují uměle vytvořené dráhy v lesním porostu.

2/ Pro to, abych se projel na kole po lesních cestách, nepotřebuji snad zázemí s veškerým servisem a parkovištěm.

3/ Nesouhlasím. Vybraná lokalita je klidová zóna Boskovic, kterou již dost narušuje hlučný areál westernového městečka.

4/ Neprovází. Jednotlivé kroky měly být provedeny v obráceném pořadí. Nejdříve zjistit zájem obyvatel Boskovic a podle výsledku řešit studii proveditelnosti v jimi vybrané lokalitě.

---

<img src="https://i.ohlasy.info/KqiyNzO.jpg" class="profile-picture" alt="Martina Lukešová">

***Martina Lukešová, ekoložka***

1/ Tento záměr je určitě zajímavý a podporuje pohyb v přírodě, to je vždy chvályhodné. Hlavně mladí lidé jezdí na kole po lese poměrně často. Jízdu po silnici nemám ráda ani já a cyklostezek není v okolí mnoho. Nejčastěji využívám lesních cest, které jsou v okolí Boskovic v dobrém stavu. Bikepark je však trochu něco jiného, je to výzva a zároveň bezpečnější cesta jak pro cyklisty, tak pro přírodu. Vždy je lepší vytvořit konkrétní prostor pro nové záměry, a tím spíš sportovní, než přehlížet nedovolené.

2/ Nejsem v této oblasti odborník, ale přijde mi to pro začátek rozumné. Zázemí je určitě dobrým záměrem, hlavně pro ty, kteří za touto aktivitou přijedou z větší dálky. Skvělé by bylo propojení pro cyklisty s vlakovým nádražím, úschovnou zavazadel a dalšími cyklostezkami. Na kole může přijet celá rodina nebo větší skupina a je dobré, když je zázemí i pro ty, co nejezdí, pro děti a také případná odborná a zdravotnická pomoc. Otázkou je udržitelnost a financování. Stejně jako by byl ideální provoz horolezecké stěny skrze nějaké sportovní sdružení (oddíl), tak by provozování bikeparku mohlo být organizováno a realizováno sdružením nadšenců pro tuto zábavu. Záštita a podpora města Boskovice je v tomto případě asi samozřejmá. Vedení města by mělo vždy takové skupiny nadšenců podporovat, protože je lepší, když se vytvoří soběstačná jednotka, než když něco funguje jen z něčí dotace. Jen nevím, jestli na Boskovicku taková skupina existuje, ale třeba je to příležitost pro její vznik.

3/ Lokalita Doubravy je pro tyto účely vhodná. Je to poměrně často navštěvovaný hospodářský les, který není nijak ekologicky významný. Péče o les na městském pozemku byla v minulosti zanedbávaná. V posledních letech se údržba hodně zlepšila. Hustý borovicový les byl místy prosvětlen, podpořena byla jedle, která zde zmlazuje a nová výsadba zahrnuje listnáče. Správná péče o les, i když je hospodářský, určitě zpříjemní dojem každého návštěvníka. Vytvoření singltrekových tratí je zde určitě nutné sladit s hospodářským plánem péče o tento les a zároveň trasy vytvořit tak, aby zde byl dostatečný prostor pro pěší návštěvníky. Dalším rozměrem jsou stezky pro koně, kterých v okolí přibývá. Jízda na koni má také stále vyšší popularitu. Dobré je, že je to les města a není z něj nijak významný výnos. Nejsou tedy pravděpodobné finanční ztráty, spíš je pravděpodobná nespokojenost lidí, kteří jsou zvyklí les navštěvovat a hledají zde klid.

4/ To si nejsem jistá, ale já nebydlím v blízkosti Doubrav, tak zdejší situaci moc nesleduji. Možná by bylo dobré zodpovědět otázku, co vlastně místní obyvatelé chtějí. Jestli spíše klid, nebo atraktivnější zábavu. Pravdou však je, že lesů je v okolí Boskovic hodně a o pestrost vycházek není nouze, ale možností vyžití pro mladé lidi tolik pestré není. Navíc bikepark je v ČR spíš ojedinělou záležitostí. Celý záměr si však větší diskuzi určitě zaslouží. Co třeba setkání na místě s ukázkovou jízdou a představením záměru?
