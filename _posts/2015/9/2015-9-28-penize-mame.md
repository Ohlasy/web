---
title: Peníze máme
author: Tomáš Trumpeš
cover-photo: http://i.imgur.com/1TbgkPEl.jpg
category: názory a komentáře
---

*„Na to nemáme peníze.“ Nedávno jsme s kolegy v redakci Ohlasů diskutovali o tom, že kdybychom mohli politikům něco zakázat, zakázali bychom tuto větu. Při porušení zákazu by museli psát na tabuli jako Bart Simpson opravné prohlášení: „Rozhodli jsme se dát peníze na něco jiného.“*

Po [minulém jednání zastupitelstva](/clanky/2015/09/zastupitelstvo.html) to dokonce vypadá, že peněz máme docela dost. Město rozhodlo o výkupu pozemku oceněného na necelých 9 milionů za 14, přičemž ani přesně nevíme, na co ten pozemek využijeme. Možná pro stavbu haly, což by ovšem znamenalo přikoupit další pozemky v okolí, možná ale na něco jiného. Na co, zatím nevíme.

Účet za sportovní halu, ve které se ještě žádný sportovec nezapotil, je rovněž určitou nápovědou, že s penězi to zase není tak špatné. Za nevydařený pokus na Slovákově jsme utratili asi 6 milionů, nyní budeme muset investovat dalších nejméně 7 do nového záměru – tedy do něčeho, co bychom si za jiných okolností vlastně odpustili. K tomu zmiňovaný pozemek na Červené zahradě, pokud tedy připustíme možnost, že na něm hala bude, a jsme na necelých 30 milionech. Před položením základů docela velkorysá bilance, která se ovšem možná ještě navýší o ty další nutné pozemky. Můžeme se podobně jako zastupitelé na svém posledním zasedání vzájemně obviňovat, kdo za to může, ale na skutečnosti to nic nezmění.

Deset milionů jsme ochotni [investovat do bikeparku](/clanky/2015/09/bikepark.html), i když samotní [bikeři nechápou, proč tak moc](/clanky/2015/09/anketa-k-bikeparku.html). Městských peněz bude při získání dotace zapotřebí jen polovina, možná dokonce nebudou potřeba žádné, ale ony i ty dotace jdou jaksi z veřejných rozpočtů – tedy z daní. I s těmi bychom měli nakládat odpovědně.

Pokud se tedy podíváme na aktuálně probírané investice do rozvoje města, jsme pro příští měsíce na částce asi 20 milionů korun. Je to tak málo, abychom museli říkat, že nemáme peníze? Co spíše chybí, je diskuse o prioritách, na které by se měly tyto peníze použít. Záměr získat pozemky v Červené zahradě mi přijde pochopitelný. Nakonec ani ten bikepark nevypadá tak děsivě jako dinopark. Ale argumentace, že veřejnost tyto záměry podporuje, nebo proti nim alespoň neprotestuje, je alibistická. Rozhodovat se můžeme pouze v souvislostech s ostatními návrhy. Pokud máme k dispozici 20 milionů korun, měla by otázka znít, jestli chceme pozemek v Červené zahradě a bikepark, nebo třeba lezeckou stěnu, skatepark a výrazný pokrok v opravě letního kina – všechny tyto tři věci by se za 20 milionů daly pořídit. Takovou otázku však nikdo neklade. Jak by asi dopadla třeba anketa na stránkách města, jestli chceme raději bikepark, skatepark, nebo lezeckou stěnu? Myslíte, že by skutečně vyhrál bikepark, který má takto bez diskuse k realizaci asi nejblíž?

Vedení města deklarovalo, že bude chtít do rozhodování více zapojit občany. Zatím se tak ale naprosto neděje. Odvolávání se na to, že musíme počkat na strategický plán, je pokrytecké, diskutovat můžeme i bez něj, pokud ještě není hotový. I tak mohlo město při troše dobré vůle pořádat veřejná projednání a vyhlašovat ankety, jak nám slibovalo. Diskutovat by se ovšem muselo právě o prioritách. Ne o jednotlivých projektech, ale o tom, na co peníze, které máme, použijeme. A na co ne.

Místo toho se jednotlivé záměry tlačí opět na sílu, nejen bez shody s opozicí, ale bez dostatečného projednání, bez diskusí, bez komisí, bez ohledů. Tedy tak, jak jsme byli zvyklí. Dosavadní bilance za sportovní halu by mohla být dostatečným varováním, že se takový postup zrovna nevyplácí. Zdá se, že to nestačilo. A je dost těžké věřit, že to dokáže změnit strategický plán. Kde není vůle, nebývá ani cesta.