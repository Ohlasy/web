---
title: Gianniho kulturní výběr na leden
cover-photo: https://i.ohlasy.info/i/20491056.jpg
author: Jan Bařinka
category: zpravodajství
tags: kultura
---

*Zájemci o kulturní dění v našem regionu si můžou obvykle vybírat z poměrně bohaté nabídky akcí. Gianniho kulturní výběr přináší tipy na několik událostí, které autor této rubriky pokládá za obzvlášť zajímavé a o kterých se domnívá, že by je bylo škoda v nadcházejícím měsíci minout.*

{% photo src="https://i.ohlasy.info/i/20491056.jpg" caption="Flétnistka Michaela Koudelková zahraje s klavíristou Jiřím Hrubým v neděli 5. ledna v Galerii Otakara Kubína" author="Jarosław Budzyński" %}

### Novoroční koncert s přípitkem starostky

*Sokolovna Rájec-Jestřebí, 3. ledna 19:00*

Leden bývá tradičně především ve znamení novoročních a tříkrálových koncertů. První z nich se v našem regionu koná v pátek 3. ledna v sokolovně v Rájci-Jestřebí a vystoupí na něm Moravské klavírní trio s operními hosty – sopranistkou Ivanou Venclů a barytonistou Martinem Hammerle-Bortolottim. V programu zazní především slavné árie a dueta z oper a operet světového repertoáru.

### Novoroční koncert Michaely Koudelkové a Jiřího Hrubého

*Galerie Otakara Kubína, 5. ledna 17:00*

Dalším exkluzívním novoročním koncertem bude vystoupení flétnistky [Michaely Koudelkové](https://ohlasy.info/clanky/2016/03/rozhovor-koudelkova.html) a klavíristy Jiřího Hrubého v Galerii Otakara Kubína v Boskovicích. Čeká nás netradiční repertoár ze skladeb 19. a 20. století, konkrétně J. Mouqueta, J. Gordona či F. Borna. Michaela Koudelková, absolventka boskovického gymnázia, brněnské konzervatoře a Akademie Muzycznej w Krakowie, se jinak věnuje především interpretaci staré hudby. Klavírista Jiří Hrubý se pravidelně věnuje koncertní činnosti u nás i v zahraničí, jako sólista vystoupil například s brněnskou filharmonií a spolupracoval s Jihočeskou komorní filharmonií nebo Moravskou filharmonií Olomouc.

### Novoroční koncert s přípitkem starosty

*Kulturní dům Letovice, 9. ledna 18:00*

V poněkud jiném hudebním žánru se ponese novoroční koncert v kulturním domě v Letovicích. Zde totiž zazní písně 60., 70. a 80. let 20. století z repertoáru Vlasty Průchové, Milana Chladila, Ivety Simonové, Karla Hály, Waldemara Matušky, Evy Pilarové, Jiřího Suchého, Jiřího Šlitra, Marty Kubišové, Václava Neckáře, Heleny Vondráčkové, Karla Gotta, skupiny Olympic, Hany Zagorové, Marie Rottrové a Jiřího Korna. Hrát a zpívat bude Swingovo-jazzový orchestr učitelů ZUŠ Letovice.

### Tříkrálový koncert pěveckých sborů

*Kostel sv. Prokopa Letovice, 12. ledna 15:00*

Hned o tři dny později se v Letovicích koná další koncert, tentokrát označený jako tříkrálový. Účinkovat budou dětské pěvecké sbory Carmina a Sluníčko ZUŠ Letovice pod vedením Marie Nečasové, pěvecký sbor Cantamus ZUŠ Letovice pod vedením Veroniky Hromkové a komorní pěvecký sbor Carpe diem při MKS Letovice pod vedením Karla Pecháčka. Vystoupení se koná v letovickém kostele sv. Prokopa.

### Matěj Ptaszek: Můj život v Kolumbii

*Židovský obecní dům, 18. ledna 16:00*

Matěj Ptaszek je původní profesí umělecký fotograf, od roku 2004 je profesionálním bluesmanem a v současnosti patří mezi evropskou špičku hráčů na foukací harmoniku na poli tradičního blues. Tentokrát se ovšem místo hudebního vystoupení dočkáme cestovatelské besedy, kde představí své zážitky z divokého kolumbijského departamentu Antioquia, kde strávil celý rok a tři čtvrtě a pořídil zde spoustu fotografií i unikátních videí.

### Novoroční koncert s přípitkem

*Zámecký skleník Boskovice, 18. ledna 19:00*

Poslední koncert, který je označen jako novoroční, se koná v zámeckém skleníku v Boskovicích. Vystoupí zde sopranistka Tereza Hořejšová, laureátka několika mezinárodních soutěží, v doprovodu mladého klavíristy Ahmada Hedara. Čekat můžeme písně Antonína Dvořáka, árie Sergeje Rachmaninova, Clauda Debussyho či Antonína Dvořáka.

### Cestovatelská beseda – Madagaskar – Miloš Brunner a Odile Velomana

*Muzeum města Letovice, 21. ledna 18:30*

[Miloš Brunner](https://ohlasy.info/clanky/2016/08/rozhovor-brunner.html) se narodil v roce 1960 v Brně, absolvoval zde strojní fakultu VUT a od roku 1989 navštívil mnoho destinací na všech kontinentech s výjimkou Antarktidy. V současné době zasílá filmy do některých pořadů ČT, na cestovatelské servery, účastní se filmových soutěží, produkuje filmy a upoutávky na zakázku. Na Madagaskar podnikl několik dlouhých cest, aby zde nafilmoval kulturní a přírodní unikátnost, odlišnou od našeho moderního světa. Spolu s ním se besedy zúčastní i Odile Velomana, malgašská průvodkyně, která se stala Brunnerovou ženou.

### Kochlea / N00100000! / Noir Voir

*Prostor, 25. ledna 20:00*

Prvním letošním koncertem v komunitním a kulturním centru Prostor bude vystoupení tří alternativních kapel. První z nich je brněnská Kochlea, stylově se pohybující na pomezí post-rocku, nu-jazzu a drum’n’bassu a využívající mimo běžné nástroje, jako jsou saxofon, baskytara a bicí, například i thereminu nebo různých elektronických efektů; jako druzí zahrají rovněž brněnští N00100000!, kteří zaujmou především využitím tří baskytar, a nakonec bruntálské uskupení Noir Voir ve stálé sestavě kytara, housle, basa a bicí, kteří podle svých vlastních slov přijímají postrockové postupy, jazzovou hravost a funkový podsaditý spodek, dekonstruují folk a na posledním EP se blíží filmové hudbě a stylu post-math.

### Jan Kavka trio

*Zámecký skleník Boskovice, 28. ledna 19:00*

Oblíbený cyklus Jazz and Blues Boskovice letos začíná už v lednu koncertem akustického klavírního tria Jana Kavky. Trio vzniklo na podzim roku 2013 jako příležitostné uskupení hrající jazzové standardy, repertoár se později rozrostl o autorské skladby a úpravy popových písní. Kromě klavíristy Jana Kavky uslyšíme Marka Dufka na kontrabas a Adama Sikoru na bicí.

### Bouřlivák… na cestě mezi Východem a Západem

*Židovský obecní dům, 30. ledna 17:00*

Sto let od narození nejpřekládanějšího slovenského spisovatele a nejsledovanějšího reportéra v poválečném Československu Ladislava Mňačka si připomeneme v besedě Hynka Skořepy v Židovském obecním domě na Bílkově ulici v Boskovicích. Ladislav Mňačko se narodil ve Valašských Kloboukách, dětství a mládí prožil v Martině, část života prožil v emigraci v Izraeli a v Rakousku a na besedě zazní i ukázky z jeho textů.
