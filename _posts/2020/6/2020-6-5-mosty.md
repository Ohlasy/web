---
title: Špatný není jen most na Dukelské, ale polovina ze všech boskovických
perex: Vedení Boskovic se zlobí na hejtmanství, že při rekonstrukci Dukelské neopravilo i most, ale mosty v majetku města na tom však nejsou o nic lépe.
cover-photo: https://i.ohlasy.info/i/11f3ab63.jpg
author: Marek Osouch
category: zpravodajství
tags: doprava
---

*Vedení Boskovic se zlobí na hejtmanství, že při rekonstrukci Dukelské neopravilo i most, a kvůli jeho stavu teď muselo razantně snížit jeho nosnost. Mosty v majetku města na tom však nejsou o nic lépe. Ten nejhorší je u Šmelcovny. Opravit už nepůjde, bude potřeba postavit nový.*

{% photo src="https://i.ohlasy.info/i/11f3ab63.jpg" caption="V nejhorším stavu je most u Šmelcovny" author="Marek Osouch" %}

Přes most na Dukelské na hlavním tahu na Prostějov mohou jen auta o hmotnosti do 6,8 tuny, v případě jediné soupravy jde o 18 tun. Ohlasy o této změně a snížení nosnosti na třetinu [informovaly už v lednu](https://ohlasy.info/clanky/2020/01/most-dukelska.html), následně starosta Boskovic Jaroslav Dohnálek (ODS) neskrýval své naštvání a podivení nad tím, proč silničáři neopravili most už při nedávné rekonstrukci celé komunikace.

„Nechci být příliš expresivní, ale jsme opravdu zděšeni. Jestli se opravovala silnice Dukelská a po roce a půl se vydá zákaz přejet most automobilům nad 18 tun, považuju to za šlendrián a za selhání. To v 21. století není normální,“ prohlásil v únoru boskovický starosta.

Ať už se most dříve nebo později bude opravovat, či stavět znovu, počítá město s využitím objížďky, která fungovala i při rekonstrukci Dukelské – polní cesta Na Kamenici ke Šmelcovně. Nově by byla možná i objížďka po ulici Bělské, z níž by se vozidla po 400 metrech dostala na Dukelskou.

Obě náhradní cesty spojuje jedna věc – auta musí překonat řeku Bělou, tedy přejet po jiném mostě v Boskovicích. Ani jeden z nich, tedy ani ten mezi Bělskou a Dukelskou, ani ten u Šmelcovny, na tom není dobře. Dobrý stav, který je na sedmistupňové kvalitativní škále třetí nejlepší kategorií, by byl pro tyto mosty ještě vlastně vynikajícím hodnocením. Jsou na tom mnohem hůře.

U mostu z Bělské na Dukelskou je nosnost omezena deseti tunami. „Na základě hlavní prohlídky z roku 2017 je nosná konstrukce mostu hodnocena stupněm V – špatný,“ píše se v zápisu z jednání boskovické rady. Ve stejné kvalitativní kategorii je i ten krajský. U Šmelcovny, kde je omezení na sedm tun, je hodnocení vůbec nejhorší. „Nosná konstrukce tohoto mostu je na základě hlavní prohlídky z roku 2019 hodnocena stupněm VII – Havarijní,“ tedy úplně v poslední kategorii, stojí v zápisu, přestože na první pohled se most zdá podle pěkného asfaltu ve velmi dobrém stavu. Podle úředníků už nebude stačit oprava, je nutná demolice a výstavba nového mostu.

Právě kvůli stavu krajského mostu a jeho budoucí opravě si nechalo vedení města předložit na jednání rady informaci, jak na tom jsou tyto náhradní spojnice přes řeku. Prohlídky proběhly znovu i letos a jejich výsledky potvrzují předchozí hodnocení.

O havarijním stavu mostu na Šmelcovně však ví stávající představitelé vedení Boskovic minimálně od doby, co usedli po volbách na radnici. Psalo se o něm v návrhu investičních akcí na rok 2019, který mají Ohlasy k dispozici. Částku 800 tisíc na projektovou dokumentaci však do rozpočtu radní nezařadili, přestože tuto položku označili úředníci z odboru investic za prioritu. A nedostalo se na ni ani v letošním rozpočtu.

Od té doby most dál chátrá – až nyní radní, když se dozvěděli o zhoršeném stavu krajského mostu na Dukelské, udělali první krok směrem ke stavbě náhrady u Šmelcovny. Zjišťovali, kolik bude stát zpracování projektu, a nakonec objevili, že mají na úřadě dokumentaci na rekonstrukci tohoto mostu už z roku 2005. Její aktualizace vyjde na více než 278 tisíc. „Kraj tvrdil, že má výborný most, a najednou přes něj nikdo nemůže přejet. Já tak nevidím, že bychom zanedbali opravu mostu u Šmelcovny, prostě se to neudělalo,“ reagoval starosta na dotaz, zda i město zbytečně neodkládalo nutnou opravu až do současnosti, kdy už není jiná možnost. Jaroslav Dohnálek navíc podotkl, že přes most stejně skoro nikdo nejezdí.

Podle místostarosty Lukáše Holíka (ANO) by už letos měl být projekt zpracován a v příštím roce by se měl nový most stavět. Podle úředníků by stavba nové spojnice přes Bělou měla stát zhruba 8,5 milionu korun. „Budu navrhovat nutnou sumu do rozpočtu na příští rok. Musíme se připravit na dobu, kdy bude objížďka, aby ta objízdná trasa byla připravena,“ prohlásil místostarosta. Rekonstrukci krajského na Dukelské vidí někdy v roce 2022 či 2023.

U mostu spojující Bělskou a Dukelskou navrhují úředníci menší úpravy odhadem za milion korun. Především jde o diagnostiku mostu statickou zatěžovací zkouškou; dále píšou, že je potřeba neprodleně opravit spárování zdiva opěr, sanovat podhled nosné konstrukce a vyměnit zábradlí. K tomu zatím radní žádné stanovisko nezaujali, takže není jasné, jestli se s mostem něco bude dít. Podle místostarosty se však včas provedou nezbytné úpravy, které budou potřeba, aby po mostu mohla vézt objížďka.

Nejsou to však jediné městské mosty, které jsou na tom takto špatně. Prakticky se dá říct, že bezvadné, tedy v první kvalitativní kategorii, jsou jen dvě městské lávky. První, vedle krajského mostu na Dukelské, je stará dva roky a nahradila předchozí při rekonstrukci ulice. Druhá, jen o několik let starší, je poté Na Kamenici na cyklostezce ke Šmelcovně.

Ostatní mosty jsou nejlépe hodnoceny stavem dobrým či uspokojivým, tedy třetí a čtvrté nejlepší hodnocení ze sedmi. Z celkem jedenácti mostů, které radnice eviduje jako městský majetek, je však polovina v poslední třech kategoriích, tedy špatný, velmi špatný a havarijní.

A jaké mosty jsou v majetku města? Kromě čtyř už zmíněných je to lávka pro pěší mezi Bělskou a Dukelskou, která se nachází mezi městským a krajským mostem. Její stav je hodnocený jako velmi špatný. Nedávno získalo město do svého majetku také lávku i s navazujícím chodníkem u Lasákova mlýna, jejíž stav ještě nezná. Dalo za ni 600 tisíc, dalších 120 do ní investuje. „Plánujeme ji natřít a upravit tak, aby se přes ni dalo přejet s kočárky a obyvatelé Milánov se dostali bezpečně do centra města,“ doplnil Lukáš Holík.

Další městský most je při cestě k lesu kolem zahradnictví a základny dobrovolných hasičů Mazurie. Tento most je zařazený také do předposlední kategorie a hodnocen jako velmi špatný. Několik mostů je pak přes Boskovický potok na Mánesově. Většinu z nich Boskovice vlastní a hodnotí je od dobrého stavu až po velmi špatný.

Například ale most u garáží na Bílkově ke starému vodárenskému zařízení pod židovským hřbitovem mezi nimi vůbec není. K němu se radnice nehlásí, přestože propojuje dvě městské parcely. Pozemek se starou vodárnou chce město prodat boskovickému podnikateli Tomáši Kindermannovi, který tam plánuje vybudovat nové sídlo firmy. Nezbude mu tak nic jiného, než nový most postavit na vlastní náklady.

Podobně radnice nemluví o mostech v případě výjezdů z Mladkova na hlavní silnici z Boskovic, kde je příkop překlenut betonovou konstrukcí. Právě v Mladkově je však další most ve velmi špatném stavu, konkrétně ten přes náhon. Hned pár metrů za ním vede most přes řeku Svitavu, od něj už ale dává město ruce pryč. Je totiž přesně na hranici katastru se Skalicí, která vede řekou. Na tento most, ve kterém jsou díry, není jen zákaz vjezdu, ale je oplocen a je na něj přímo zákaz vstupu.

Mosty tak dochází, rekonstrukce v poslední době probíhaly především jen u těch krajských v Pilském údolí, z městských jsou nové jen dvě zmíněné lávky. „Mně jako člověku, který má dopravu na starost, nebylo nikdy z odboru sděleno, že by někde nějaká oprava byla naprosto nezbytná kromě Šmelcovny. Spoléhám v tomto na kolegy,“ hájí se Lukáš Holík. A starosta Dohnálek přiznává, že co se nemusí řešit hned, to se neřeší – a po čase zkrátka vymstí. „Měla být ale asi i jiná údržba před deseti nebo patnácti lety,“ dodal starosta.
