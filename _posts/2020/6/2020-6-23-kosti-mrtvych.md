---
title: Přes kosti mrtvých
cover-photo: https://i.ohlasy.info/i/47d5d5d5.jpeg
perex: Vzpomínku na starý boskovický hřbitov spojenou se zamyšlením nad aktuálním plánem na zástavbu tohoto pietního místa napsal pro Ohlasy Petr Michálek.
author: Petr Michálek
category: názory a komentáře
---

*Vzpomínku na starý boskovický hřbitov spojenou se zamyšlením nad aktuálním plánem na zástavbu tohoto pietního místa napsal pro Ohlasy Petr Michálek. Záměrem se zabývalo [květnové zastupitelstvo](https://ohlasy.info/clanky/2020/05/zastupitelstvo.html). Na [historické mapě z 50. let](https://lms.cuzk.cz/lms/LMS_wms_02e.html?mapfile=WMSA08.1950.BOSK64.02413&viewExtent=-591819.0113%2C-1130516.87986%2C-588286.637284%2C-1126984.50591&image_dir=d%3A%2Fconfms%2Flms%2FWMSA08%2F1950%2FBOSK) si lze po přiblížení snímku prohlédnout původní rozlohu hřbitova.*

{% photo src="https://i.ohlasy.info/i/47d5d5d5.jpeg" caption="Park u kostela Všech svatých" author="Tomáš Znamenáček" %}

Nebyl to pěkný pohled. Otevřené hroby s kosterními pozůstatky, povalující se kamenné kříže, některé z nich otočené vzhůru nohama, zřejmě následek nočních návštěv místní omladiny. Pozdní jaro roku 1993. Na starém hřbitově v Boskovicích, v bezprostřední blízkosti kostela Všech svatých, již nějaký ten pátek probíhá – po téměř dvaceti letech od jeho zrušení (1975) – dlouho odkládaná proměna tohoto pietního místa v městský park. 

Procházím mezi zrušenými hrobovými místy a něco mi tu nehraje. Nějak se ten hřbitov zmenšil, či co. Vždyť přece ty vzrostlé kaštany v zadní části hřbitova nemohli pokácet? Utěšuji se alespoň myšlenkou, že v dětství se vše jeví větším a rozlehlejším, a tak snad je vše v pořádku. Ale kde je tedy hrob mého dědečka? Ten přece býval o notný kus výše? Ne, nespletl jsem se. Ani paměť mě nezradila. Docházím k bílé cihlové zdi, obehnané v koruně ostnatým drátem a dělící plochu bývalého hřbitova na dvě nestejně velké části. Tak je to tedy. Nakukuji přes zeď. Vzrostlé stromy kaštanů stojí na svém místě a já vzpomínám, jak den co den při své cestě ze školy sbíral jsem u vstupní brány i v těchto místech – a se mnou i spousta kluků z Havlíčkovy či Sadové ulice – jejich plody do taštičky s přezůvkami a pak je odnášel naproti hřbitovu do řeznictví pana Poláka, člena myslivecké jednoty, aby posloužily jako krmení pro lesní zvěř v zimních měsících.

I když byl hřbitov zrušený a brána zajištěna řetězem s mohutným visacím zámkem, častokrát jsme prolézali mezi litinovými pruty oné brány, abychom se na hřbitov podívali. V čase Dušiček byl řetěz se zámkem odstraněn a hřbitov na několik dnů zpřístupněn pozůstalým. Hlavou mi běží i film vzpomínek, kdy jsme se v době konání pohřbů před kostelem Všech svatých řadili do průvodu, v jehož čele stál pohřební kočár tažený nastrojeným párem koní a na kozlíku seděl pan Řehořek. Vydali jsme se pak všichni vzhůru kolem pošty a evangelického kostela, později, koncem sedmdesátých roků, ulicí Havlíčkovou a nově prodlouženou ulicí Legionářskou (tehdy ulicí 8. března) na nový hřbitov.

Přemýšlím, jak mohlo dojít k tomu, že tato novější – z hlediska pohřbívání – a rozsáhlejší část hřbitova proměnila se již koncem sedmdesátých roků v nepřístupný prostor. Úřední cestou? Vyšším zájmem? Snad ji zabraly Spoje pro vybudování krytu, jak se tenkrát v Boskovicích říkalo. Ostatky svých předků mohli pozůstalí exhumovat a přenést na nový hřbitov. Někdo tak učinil, někdo jen připsal jména s letopočty svých blízkých na onom novém hřbitově. Většina však nechala své dávné mrtvé na původním místě. Protože s kostmi mrtvých se nehýbá, jak říkávala moje babička. 

Před pár roky na stránkách Ohlasů četl jsem o tom, že z půlky bývalého hřbitova stala se pro mne nepochopitelnou cestou stavební parcela. Zpozorněl jsem. A čekal, kdy to přijde. Dočkal jsem se. Zastupitelstvo na svém letošním květnovém jednání řešilo i tento „pozemek, který je tvořen zatravněnou plochou, na jehož části se nachází zpevněná komunikace a na části jsou vysázeny dřeviny“. Ano, jedná se o pozemek bývalého hřbitova, kde chce jeho současný majitel, po určité směně pozemků mezi ním a městem, postavit bytové domy s parkovacími místy. Překvapilo mě, s jakou lehkostí bylo toto projednáno. A připadne mi nedůstojné, nevhodné, aby na místě sice zrušeného, ale přece jen hřbitova, kde jsou stále uloženy desítky, snad stovky lidských ostatků, došlo k takovému zásahu.

Existuje – prý – nepsané pravidlo, že do zrušených hřbitovů by se nemělo alespoň sto roků zasahovat. Pokud by mělo být toto dodrženo a vzhledem k tomu, že na hřbitově se přibližně od roku 1947 nepohřbívá (místní římskokatolickou církví vedené pohřební knihy byly v padesátých letech dvacátého století zabaveny státem a dosud se nenašly – viz web [Centrální evidence válečných hrobů](http://www.valecnehroby.army.cz/evidence-valecnych-hrobu) a [článek Petra Kudláčka z 24. 2. 2020](https://www.vets.cz/vpm/mista/obec/712-boskovice/)), zbývají ještě téměř tři desetiletí do „propadnutí“ této nepsané lhůty. A tak snad bude tato část hřbitova alespoň i nadále nedůstojně sloužit coby odkladiště stavebního materiálu. To v lepším případě. V tom horším dojde k zamýšlené výstavbě. Doufám však, že až po důkladném archeologickém průzkumu a důstojném vyzvednutí všech ostatků.

Proč to vlastně píšu? Snad proto, aby se nikdo později nemohl vymlouvat na to, že neměl tušení či o ničem nevěděl. Snad i proto, že je mi líto, „že bude zastavěna jedna z mála posledních, relativně nedotčených částí historických Boskovic“, jak napsal jeden z mladých obyvatel města. Končím citátem – a mohl by to s notnou dávkou cynismu snad být i reklamní slogan zamýšlené nové bytové výstavby, pokud budeme akceptovat budoucí stav – jednoho z mnoha „mikymausů“ české politiky: „Dámy a pánové, kdo z vás to má?“ Co? Byt na hřbitově, dodávám já… 
