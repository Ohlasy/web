---
title: Ohlasy naživo s Tomášem Znamenáčkem
cover-photo: https://i.ohlasy.info/i/6d2178ae.jpeg
perex: Hostem dalšího setkání z cyklu Ohlasy naživo byl ve čtvrtek 16. dubna Tomáš Znamenáček. Kmenový člen naší redakce byl tentokrát respondentem rozhovoru, ve kterém jsme se zaměřili na Tomášovo aktuální hlavní zaměstnání – a to je práce pro Česko.Digital.
author: Tomáš Trumpeš
category: podcast
---

*Hostem dalšího setkání z cyklu Ohlasy naživo byl ve čtvrtek 16. dubna Tomáš Znamenáček. Kmenový člen naší redakce byl tentokrát respondentem rozhovoru, ve kterém jsme se zaměřili na Tomášovo aktuální hlavní zaměstnání – a to je práce pro Česko.Digital. Tato komunita špičkových IT odborníků si klade za cíl skrz digitální technologie pomáhat státu i nestátním organizacím a měnit tak Česko k lepšímu. K poslechu nabízíme rozhovor, který proběhl v kulturním a komunitním centru Prostor, tentokrát bez publika, ale jako součást [non-stop streamu Krmelec Prostor](https://krmelec.prostor.wtf/).*

<iframe sandbox="allow-scripts allow-top-navigation" scrolling="no" width="100%" height="200" frameborder="0" src="https://embed.radiopublic.com/e?if=ohlasy-podcast-6nVazZ&ge=s1!b2d693925420ff925d48802e6a192d1e6a870c63"></iframe>

Na úvod jsme probrali především to, v jaké digitální kondici je Česká republika, proč tomu tak je, proč nejsme alespoň poloviční Estonsko a jakým způsobem to podnítilo právě v komunitě IT specialistů chuť to změnit a státu pomoct.

Jak Česko.Digital dnes funguje? Nejprve jsme nemluvili o obsahu jeho činnosti, ale o organizační struktuře. Je vůbec možné nějak efektivně řídit a organizovat přes dva tisíce dobrovolníků, kteří na projektech pracují bez nároku na mzdu? 

Následně jsme se věnovali právě obsahu – jaké projekty Česko.Digital připravilo a připravuje a samozřejmě jak do situace zasáhla koronavirová krize. Jak můžou technologie přispět k lepšímu a transparentnějšímu státu? A co hlavně bylo potřeba udělat nyní, tedy ve chvíli, kdy karanténní opatření výrazně zvedla nároky na naše digitální kompetence a velká část společnosti se musela v práci i vzdělávání přesunout na internet?

Probrali jsme také otázku, jak stát na vznik Česko.Digital zareagoval a celkový dojem, jaký má Tomáš z fungování neziskového sektoru a občanské společnosti v České republice.

Na úplný závěr jsme si nechali osobnější téma – totiž jak umět digitální svět nejen využívat, ale také jak se bránit proti tomu, aby nás nepohltil. Jak se s tím vyrovnává Tomáš Znamenáček a jakou dodržuje digitální hygienu?
