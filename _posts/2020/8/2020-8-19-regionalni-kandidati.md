---
title: Regionální kandidáti do krajských voleb
cover-photo: https://i.imgur.com/PXmrydRl.jpg
author: Tomáš Trumpeš
category: zpravodajství
---

*Do krajských voleb zbývá něco přes šest týdnů a Český statistický úřad zveřejnil [na adrese volby.cz](https://volby.cz/) jmenné seznamy kandidátů. Ohlasy proto připravily stručný přehled regionálních kandidátů, kteří se ucházejí o krajský mandát.*

{% photo src="https://i.imgur.com/PXmrydR.jpg" caption="Místostarosta Lukáš Holík a starosta Jaroslav Dohnálek" author="Tomáš Trumpeš" %}

Aktuálně zasedá v krajském zastupitelstvu z Boskovicka pouze senátorka Jaromíra Vítková za KDU-ČSL. Její strana se však po minulých volbách ocitla v opozici, společně s ODS, Piráty a Zelenými, KSČM, SPD a SPO. V končícím volebním období vládla na kraji koalice hnutí ANO s ČSSD, TOP 09 a Starosty. Za Blansko seděli v krajském zastupitelstvu Jiří Crha (ODS), Jan Hrnčíř (SPD) a Stanislav Navrkal (KSČM).

Letos se bude o podíl na vedení kraje v příštích čtyřech letech ucházet ve volbách v pátek 2. a v sobotu 3. října celkem šestnáct politických uskupení. O krajské volby bývá nižší zájem, minule se jich na jižní Moravě účastnilo necelých 37 procent voličů. Kraje mají přitom důležité pravomoci, především v oblasti školství, dopravy, zdravotnictví a sociálních služeb.

Za čtyři politická uskupení – Moravany, PRO zdraví, Levici a DSSS nekandiduje z regionu nikdo. U ostatních dvanácti kandidátek jsme vybrali kandidáty za Boskovicko a také kandidáty přímo z Blanska. U názvu strany uvádíme také číslo, pod kterým do voleb kandiduje. Krajské zastupitelstvo má 65 členů a strany mohou do voleb vyslat 70 kandidátů.

### 5 – Demokratická strana zelených – Za práva zvířat

Jednu zástupkyni mají Boskovice na kandidátní listině neparlamentní strany Demokratická strana zelených – Za práva zvířat. Tu do voleb vede Martina Nováková a na druhém místě kandiduje boskovická dispečerka mezinárodní kamionové dopravy a ochránkyně zvířat Lenka Němcová. V minulých krajských volbách tato strana kandidovala jako součást koalice Ne ilegální imigraci – peníze raději pro naše lidi. Uskupení získalo pouhých 0,29 procenta hlasů.

### 12 – KDU-ČSL

Lidovci před čtyřmi lety skončili druzí se ziskem necelých 16 procent hlasů, což znamenalo 11 mandátů. Do voleb je vede Jan Grolich a nejvýše nasazeným kandidátem z Boskovicka je letos na 17. místě muzejní pracovnice, boskovická zastupitelka a bývalá místostarostka Dagmar Hamalová. Následují na 20. místě letovický radní, živnostník a nemocniční kaplan František Boček, na 29. místě učitel, sbormistr a rozsečský zastupitel František Ostrý a z předposledního 69. místa kandidátku podporuje senátorka Jaromíra Vítková. 

Šanci na zvolení by tak mohl mít spíše blanenský kandidát, kterým je místostarosta František Hasoň, kandidující z 10. pozice.

### 16 – Svoboda a přímá demokracie (SPD)

Tentokrát samostatně jde do voleb hnutí Svoboda a přímá demokracie, která před čtyřmi lety získala v koalici se Stranou práv občanů 5,66 procent a 4 mandáty. Za SPD letos nekandiduje z Boskovicka nikdo, zato z Blanska vzešel stejně jako minule lídr kandidátky, vysokoškolský pedagog a poslanec Jan Hrnčíř. A z Blanska jsou ještě další dvě kandidátky: Miluše Krejčířová na 18. místě a Zuzana Pallasová na 47. pozici.

### 19 – Piráti

Samostatně kandidují tentokrát také Piráti, kteří minule v koalici se Zelenými jen těsně překročili nutnou pětiprocentní hranici a obdrželi 5,11 procent hlasů, což znamenalo 3 mandáty. Lídrem kandidátky je letos Lukáš Dubec.

Letos za Piráty kandiduje na 47. místě Jan Bařinka z Boskovic a na 51. místě Ondřej Vichta z Kunštátu. Blansko má svého zástupce Luboše Sedláka na 35. pozici.

### 44 – Spolu pro Moravu

Pod názvem Spolu pro Moravu se skrývá koalice TOP 09, Zelených, Liberálně ekologické strany, Moravského zemského hnutí a Idealistů. V minulých volbách kandidovala TOP 09 s podporou Žít Brno a získala 6,67 procent hlasů a 4 mandáty. Lídrem kandidátky je Jan Vitula.

Z Boskovicka kandidují za Spolu pro Moravu letovický starosta Petr Novotný na 11. pozici, boskovický radní Jaroslav Oldřich na 24. pozici, ředitel střední školy Pavel Vlach na 43. pozici a šéf místních Zelených Michal Staněk na 58. pozici.

Blansko svého kandidáta v koalici Spolu pro Moravu nemá.

### 45 – ČSSD

V minulých letech se po dvou předcházejících obdobích dominance propadla ČSSD na 15,49 procent hlasů a získala 11 mandátů. Letos ji vede do voleb krajský náměstek pro sociální oblast Marek Šlapal a na 21. pozici kandiduje kunštátský starosta Zdeněk Wetter. Dále je 28. bývalý boskovický místostarosta Petr Malach, 46. lysický starosta Pavel Dvořáček a na 66. místě ještě Jaroslava Látalová z Boskovic.
Blansko svého kandidáta mezi sociálními demokraty nemá.

### 50 – ANO 

Hnutí ANO minulé krajské volby vyhrálo se ziskem 20,84 procent hlasů, což znamenalo 15 mandátů a hejtmanský post pro Bohumila Šimka, který po peripetiích se sestavováním kandidátky, kdy ho měl původně vystřídat exprimátor Brna Petr Vokřál, nakonec vede stranu do voleb i letos. Na 12. místě se o post krajského zastupitele uchází boskovický místostarosta Lukáš Holík. Jako 22. kandiduje Milan Mazura z Velkých Opatovic, na 55. místě boskovický radní Petr Axman a 62. je Libor Jendřejas z Velkých Opatovic.

Blansko má svého kandidáta na 3. místě a je jím dosavadní krajský zastupitel Jan Nečas. Na 69. místě ještě kandiduje Jiří Míšenský.

### 51 – Starostové pro jižní Moravu

Starosty pro jižní Moravu vede do voleb kyjovský starosta František Lukl. Minule získali 6,21 procent a 4 mandáty. Na 15. místě kandiduje starosta Svitávky Jaroslav Zoubek, na 33. místě boskovický místostarosta Radek Mazáč a na 41. místě starostka Sudic Olga Dočkalová.

Z Blanska je na 24. pozici místní radní Radek Šinkora.

### 63 – KSČM

Komunisté obhajují 9,69 procent hlasů a 7 mandátů. Do voleb je vede blanenský zastupitel Stanislav Navrkal, který ve stávajícím krajském zastupitelstvu působil jako předseda kontrolního výboru. Přímo z Boskovic nekandiduje za komunisty nikdo, region zastupují Jaroslava Konůpková z Letovic na 30. místě, Radoslav Hruda ze Svitávky na 37. místě a místostarosta Velkých Opatovic Jaroslav Bárta na 44. místě.

Blansko kromě lídra kandidátky reprezentují ještě Emil Pernica na 30. místě a Natálie Novotná na 51. místě.

### 70 – Trikolóra

První volební test čeká nové politické hnutí Trikolóra. Do krajských voleb ji na jižní Moravě povede blanenský kandidát, ředitel místní základní školy Pavel Nezval. Na 14. místě kandiduje Karel Trefný z Letovic, dále na 43. místě Zdeněk Bušina z Boskovic a následují ještě boskovičtí kandidáti Jan Machač mladší jako číslo 51 a Pavel Vaněrek s pořadovým číslem 55.

Blansko zastupuje na kandidátce kromě lídra ještě Libor Nezval na 59. pozici.

### 76 – ODS

Občanští demokraté získali před čtyřmi lety 8,07 procent hlasů a 6 mandátů. Letos kandidují s podporou Svobodných a hnutí Starostové a osobnosti pro Moravu, do voleb je vede ředitel výzkumného institutu CEITEC Jiří Nantl. Boskovický starosta Jaroslav Dohnálek kandiduje na 10. pozici a z regionu ho následuje ještě manažer Jan Růžička z Drnovic. 

Blansko obsadilo pozici číslo 2, ze které kandiduje starosta Jiří Crha. Na 31. místě je ředitelka blanenské nemocnice Vladimíra Danihelková, dále na 51. místě Leona Havířová a na 63. místě Lukáš Němec.

### 82 – Rozumní

Nově se o hlasy v krajských volbách ucházejí také Rozumní. Vede je Jan Šalamoun a na 3. místě kandiduje Zdeněk Zapletal z Blanska. Boskovice svého zástupce mezi Rozumnými nemají.
