---
title: "Anketa: cestovní ruch"
cover-photo: https://i.ohlasy.info/i/e4684e0e.jpeg
author: Tomáš Trumpeš
category: ankety
tags: koronavirus
---

*Jak zatím probíhá letní sezóna? Pozorovali jste v červenci nějaké větší rozdíly oproti předchozím letům? Mění se nějak nejen počet, ale třeba i skladba lidí, kteří k vám přicházejí?*

{% photo src="https://i.ohlasy.info/i/e4684e0e.jpeg" caption="Premiéra opraveného letního kina" author="Monika Šindelková" %}

---

<img class="profile-picture" src="https://i.ohlasy.info/i/99872a25.jpg" alt="">

**Roman Malach, ředitel Muzea regionu Boskovicka**

Po výrazném propadu návštěvnosti v minulých měsících jsme se vrátili do běžného provozu. Ztráty jsou to pro nás nenahraditelné, protože naše muzeum hodně staví na kvalitních programech pro školy a školní výlety. Věřím ale, že se situace zlepší od září, kdy plánujeme velmi poutavou výstavu o pánech z Boskovic.

Celý červen i začátek července, vzhledem asi k přetrvávající opatrnosti lidí, byl ještě slabší, zbytek měsíce byl výrazně silnější. Ve srovnání s loňskem máme návštěvnost za sedmý měsíc velmi podobnou.

Skladba návštěvníků je blízká minulým létům. Zvláště v synagoze a v Židovském obecním domě tvořili nezanedbatelný podíl zahraniční turisté. V letošní letní sezónně zahraniční turisté zatím prakticky chybí, nebo se jedná spíš o jednotlivce.

Každoročně se spolupodílíme na Festivalu pro židovskou čtvrť. V rámci této akce jsme již otevřeli výstavu polské fotografky Agnieszky Traczewszké v synagoze a výstavu [Karikatura 1936–1945 jako nástroj manipulace a změny veřejného mínění](https://ohlasy.info/clanky/2020/08/vystava-karikatur.html) v Židovském obecním domě. Hlavní proud návštěvníků vzhledem k posunu hlavního programu festivalu na srpen zatím očekáváme.

Velmi příjemným překvapením je pro mne skvělá návštěvnost Hraběcí rezidence. Bohužel se potkalo hned několik faktorů, kvůli kterým nelze jednoznačně určit příčinu. K vyšší návštěvnosti přispěl patrně covid-19, který udržel více českých turistů v republice, ale také pro kulturu příznivější počasí. V minulých vyprahlých létech trávili lidé asi více času u vody než prohlídkou kulturních památek a expozic. Konkrétně v případě Hraběcí rezidence je vyšší návštěvnost způsobena dle mého názoru také atraktivnější prezentací. V minulosti jsme měli přes léto pravidelně výstavy současných umělců, což osloví poměrně úzký profil návštěvníků. Výstava Alfonse Muchy a jeho rané tvorby, navíc ve vztahu k regionu, láká velké množství lidí. Určitě bychom v trendu pořádání regionálních a vlastivědných zajímavých výstav přes letní sezónu chtěli pokračovat i v dalších letech.

---

<img class="profile-picture" src="https://i.ohlasy.info/i/f3jvwwm.jpg" alt="">

**Radim Štěpán, kastelán zámku Kunštát na Moravě**

Počátek roku byl ve znamení velkých očekávání a příprav, před námi byl rok 2020, tedy rok, který se měl nést v duchu oslav 600. výročí narození Jiřího z Kunštátu a z Poděbrad.
A do toho nám na počátku března vlétla corona a vše bylo jinak.

Zámecké brány jsme návštěvníkům otevřeli namísto 28. března až 25. května, tedy s dvouměsíčním zpožděním a navíc, oproti minulým sezónám: žáci 1. a 2. stupně základních škol v rámci výukového programu *Život na středověkém hradě*: nula, zájezdy seniorů: nula. A individuální návštěvníci, spoutáni přijatými přísnými hygienickými pravidly, nám s čísly návštěvnosti moc nepomohli.

Trochu radosti nám přinesl až červenec. I přes absenci hromadných výprav zámkem prošlo o 10 % více návštěvníků než v červenci 2019. Ze skladby – z 98 % se jednalo o tuzemské návštěvníky – plyne, že lidé ztratili počáteční strach, dovolenou tráví v České republice a vzhledem k tomu, že je letošní léto prozatím moc nepustí ani k vodě, navštěvují hrady, zámky a další památky. A my jim mnohokrát děkujeme, že při svých výletech nezapomínají ani na státní zámek Kunštát.

---

<img class="profile-picture" src="https://i.ohlasy.info/i/fctoipy.jpg" alt="">

**Milan Strya, ředitel Služeb Boskovice**

Z pohledu Služeb Boskovice je v letošní letní sezóně výhodou pro návštěvníky koupaliště či lázní, že se za každého počasí mohou vykoupat. Jelikož odstávka lázní proběhla v době uzavření provozu nařízením vlády, je v létě možno využít podle aktuálního počasí právě jeden provoz. Vzhledem k tomu, že počasí v červenci koupání na koupališti příliš nepřálo, bylo otevření lázní výhodou, které také plavání chtiví návštěvníci využívali. Celkový počet návštěvníků koupaliště či lázní je za měsíc červenec meziročně nižší, což je dáno hlavně počasím. V slunných dnech si rekreanti cestu na koupaliště našli v hojném počtu. Bohužel bylo slunných dnů v červenci poskrovnu.

Nárůst sportujících byl zaznamenán naopak ve sportparku. Tento zvýšený zájem přičítám tomu, že se jedná o venkovní sportovní aktivitu. Veškeré vnitřní aktivity byly omezeny opatřeními proti covidu. Již s otevřením na jaře byl znatelný výrazný nárůst návštěvníků sportparku. Ačkoliv byla část trailů uzavřena, protože kácením stromů s kůrovcem byly traily poničeny či některé úplně zničeny, cyklisté hojně využívali zprovozněné úseky i pumptrack. Službám Boskovice se podařilo všechny traily opravit, některé nově vybudovat. Došlo k vylepšení úseků o nové atraktivní prvky a opravené traily jsou pro jezdce záživnější a zábavnější. Nyní již jsou celé Boskovické stezky včetně zázemí sportparku plně připraveny na další uživatele. Nejčastějšími návštěvníky jsou rodiny s dětmi.

---

<img class="profile-picture" src="https://i.ohlasy.info/i/ge4kbws.jpg" alt="">

**Tomáš Marvan, vedoucí boskovického kina**

Letní sezóna v boskovickém letním kině je oproti loňskému roku slabší. Návštěvnost je letos zhruba poloviční než v roce 2019. To se týká i kina Panorama a podle našich informací je stejná situace i v ostatních kinech v republice. Přičítáme to zejména třem faktorům. Za prvé: lidé si po koronaviru hledají cestu do kina obtížněji, ale pomalu se to zlepšuje. Za druhé: první půlka prázdnin nebyla co se týče počasí pro venkovní projekce úplně ideální. Naštěstí teď v srpnu se počasí umoudřilo a na návštěvnosti je to hned znát. Třetím a podle mě nejvlivnější faktorem je současná situace v kinematografii, kdy velká část premiér filmů je právě z kvůli koronaviru odložena na později. To se týká hlavně zahraniční hollywoodské produkce, tedy amerických velkofilmů a animovaných pohádek. Což jsou právě ty filmy, které bývají v letním kině nejvíce navštěvovány. Zahraniční filmová studia neuvolní nové filmy celosvětově do kin, dokud nebude více jak 70 % trhu v Americe a Asii znovu provozuschopná. Tyto lokace totiž tvoří největší zisky z tržeb filmů.

Ale nechci si stěžovat, průměrná návštěvnost letního kina je momentálně 140 diváků na představení, což je velmi krásné číslo. Různé filmy navštěvují různé věkové skupiny. Podstatnou část návštěvníků letního kina tvoří turisté. Stále se chodí na dokument V síti, který od premiéry vidělo už půl milionu diváků a stal se tak nejúspěšnějším českým dokumentem v historii. Navíc nás čeká premiéra filmu Šarlatán s Ivanem Trojanem v hlavní roli, novinka Christophera Nolana Tenet a momentálně v letňáku řádí animovaní Trollové. Počasí je skvělé, tak se zastavte.
