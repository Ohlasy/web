---
title: Zpravodajský přehled
cover-photo: https://i.ohlasy.info/i/8a8efb55.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v dubna na Boskovicku událo.*

{% photo src="https://i.ohlasy.info/i/8a8efb55.jpg" author="Tomáš Trumpeš" %}

Po celý duben trval nouzový stav a boj s pandemií nemoci covid-19. Na okrese Blansko se počet nakažených zastavil asi v polovině měsíce na počtu 18 osob. Z toho 17 bylo k poslednímu dubnu již negativních.

Boskovice se připravují na výpadek příjmů z daní. [Hledají úspory a zároveň se snaží odpuštěním nájmu pomoci](https://ohlasy.info/clanky/2020/04/skrty.html) místním podnikatelům.

Ve speciálním režimu fungovala nemocnice. Ta se také rozhodla [zakoupit analyzátor](https://ohlasy.info/clanky/2020/04/nemocnice.html), aby mohla provádět vlastní testy na covid-19. Přístroj získala na konci měsíce.

Narůstají problémy se suchem. Omezení používání pitné vody platí v Dlouhé Lhotě, Velké Roudce, Rozseči nad Kunštátem, Skrchově a Uhřicích. Obce obyvatelům zakázaly zalévat zahrady, mýt auta a napouštět bazény.

Jihomoravský kraj rozhodl, že [opravu silnice v boskovickém Pilském údolí dokončí letos](https://blanensky.denik.cz/zpravy_region/pilske-udoli-silnice-autobus-zaliv-boskovice.html) v listopadu.

Cena knihovny stanovená na základě výkazu výměr dle projektové dokumentace je 111 milionů korun. Podle místostarosty se [bez dotací nepostaví](https://ohlasy.info/clanky/2020/04/z-radnice-2.html).

Na pandemii zareagovala i [výroba některých místních firem](https://ohlasy.info/clanky/2020/04/firmy-korona.html).

[Pokračují komplikovaná jednání](https://ohlasy.info/clanky/2020/04/z-radnice-2.html) o převzetí systému centrálního zásobování tepla do rukou města.

Město [rozdělilo dotace](https://ohlasy.info/clanky/2020/04/z-radnice.html) pro památkovou zónu.

Plánuje se [obnova plakátovacích ploch](https://ohlasy.info/clanky/2020/04/z-radnice.html), o které se budou nově starat městské Služby.

Vedení města stále jedná o získání pozemků v Červené zahradě. Výsledek by mohl ovlivnit i loni v září schválené usnesení stavět sportovní halu na Hybešově ulici.

Dvě boskovické památky – panský pivovar a jízdárna – si vyměnily majitele. Nový majitel pivovaru zde chce [obnovit vaření piva](https://ohlasy.info/clanky/2020/04/pivovar-bude.html).

Radnice schválila dodavatele [letošních velkoplošných oprav chodníků](https://ohlasy.info/clanky/2020/04/z-radnice-2.html).

V městských lesích probíhají takřka pouze [kalamitní těžby](https://ohlasy.info/clanky/2020/04/z-radnice-2.html). Kůrovcová kalamita pokračuje, sází se hlavně borovice a duby. 

Byl [zrušen přechod pro chodce](https://ohlasy.info/clanky/2020/04/z-radnice-2.html) u Lasákova mlýna.

Rekonstrukce letního kina se [mírně zdrží](https://ohlasy.info/clanky/2020/04/z-radnice-2.html).

Jednání zastupitelstva bylo [přeloženo na 12. května](https://ohlasy.info/clanky/2020/04/z-radnice-2.html). Proběhne v sále sokolovny.

[Zemřel Miloš Winkler](https://ohlasy.info/clanky/2020/04/vzpominka-winkler.html), pořadatel unikátních letovických jazzových koncertů.

Na Malém Chlumu na Oboře [chtějí postavit novou rozhlednu](http://www.regionpress.cz/Nahradi-Maly-Chlum-nova-rozhledna-id-22659.aspx), stav té současné dřevěné z roku 2005 se zhoršuje.

Zvířátka na konec: do Boskovic se [vrátili čápi](https://boskovice.cz/navrat-capu-do-boskovic/d-39055).
