---
title: Otevřou se městské lázně i koupaliště Červenka
cover-photo: https://i.ohlasy.info/i/6c54bf5a.jpeg
perex: V rámci rozvolňování opatření proti šíření koronaviru se připravuje otevření boskovických městských lázní a také koupaliště Červená zahrada. Kryté lázně otevřou už 25. května, venkovní koupaliště počátkem června.
author: Tomáš Trumpeš
category: zpravodajství
tags: koronavirus
---

*V rámci rozvolňování opatření proti šíření koronaviru se připravuje otevření boskovických městských lázní a také koupaliště Červená zahrada. Kryté lázně otevřou už 25. května, venkovní koupaliště počátkem června. Boskovické Služby, které obě sportovní a rekreační zařízení provozují, představily opatření, která budou v provozech platit.*

{% photo src="https://i.ohlasy.info/i/6c54bf5a.jpeg" caption="Koupaliště Červená zahrada" author="Archiv města Boskovice" %}

„V maximálně možné míře zabezpečíme vše, co je možné, a naplníme všechna nařízení. Pokud s tím má někdo i tak problém, ať tam nechodí,“ reagoval starosta Jaroslav Dohnálek (ODS) na nespokojené komentáře občanů, které se objevily na facebookovém profilu města po zveřejnění informace, že se lázně a koupaliště budou otevírat.

### Městské lázně

Lázně se otevřou v pondělí 25. května, konkrétní provozní doba pro veřejnost bude uveřejněna na [webových stránkách Služeb](https://www.sluzbyboskovice.cz/). Kapacita bude omezena na 90 návštěvníků, v případě pronájmu části areálu bude dále ponížena o adekvátní počet lidí. Omezení kapacity je dáno nutností dodržovat nařízení, jako je například 10 metrů čtverečních na jednu osobu a obsazování šatních skříněk ob jednu. 

„Uzavřeny v lázních budou obě páry, infrasauna, solná kabina, chrliče a divoká voda,“ uvádějí boskovické Služby. Kapacita vířivky bude snížena na dvě osoby, kapacita finské sauny budou rovněž dvě osoby. Ve všech prostorách bude nutné dodržovat rozestupy. Jednotlivé vodní plochy budou mít také přesně stanovenou kapacitu, která bude u jednotlivých bazénů vyvěšena.

Dvakrát až třikrát denně bude probíhat dezinfekce všech ploch celého zařízení, se kterými se návštěvníci dostávají do kontaktu – kliky, madla, dveře, baterie, sprchové ventily, židle, lavice, skříňky, lehátka, čipy a náramky. Po celém areálu bude pro návštěvníky dostupná dezinfekce rukou, do zásobníků budou používána dezinfekční mýdla.

A speciální režim bude platit také u nošení roušek: „Návštěvníci jsou povinni nosit roušku eventuálně jiný ochranný prostředek dýchacích cest při jakémkoli pohybu v areálu, s výjimkou chůze k dosažení vstupu do vody za účelem koupání a vlastního koupání. V případě pouhého pobytu při břehu bazénu, například z důvodu dohledu nad koupajícími se dětmi, je nutno roušku používat podle aktuálně stanovených opatření.“

Při návštěvě lázní Služby doporučují upřednostnit bezhotovostní platbu. Po dobu nuceného uzavření lázní proběhla obvyklá hygienická odstávka, která jindy probíhá v létě. Lázně tak letos mohou být otevřeny nepřetržitě až do konce roku.

### Koupaliště Červenka

Předpoklad otevření koupaliště Červenka je v závislosti na počasí pondělí 8. června. Je však možné, že se otevře už o týden dříve. Konkrétní otevírací doba bude rovněž uveřejněna na stránkách Služeb. Vzhledem k současným pokynům ministerstva zdravotnictví bude kapacita areálu nejprve 500 osob, od 22. června se má zvýšit na 1000 osob. 

Také na venkovním koupališti bude dvakrát až třikrát denně probíhat dezinfekce všech ploch celého zařízení, se kterými se návštěvníci dostávají do kontaktu – kliky, madla, dveře, baterie, sprchové ventily, židle, lavice, skříňky, klíče od skříněk, zapůjčené sportovní náčiní, lehátka. Po celém areálu bude pro návštěvníky dostupná dezinfekce rukou, do zásobníků budou používána dezinfekční mýdla.

Mimo provoz bude protiproud, chrliče. Ve všech prostorách i v občerstvení bude nutno dodržovat rozestupy a také zde budou mít  jednotlivé vodní plochy přesně stanovenou kapacitu, která bude u jednotlivých bazénů vyvěšena.

Podobný režim bude platit i pro nošení roušek, povinné budou při jakémkoliv pohybu v areálu, odložit je návštěvníci budou moci při pobytu na podložce nebo lehátku, při chůze k dosažení vstupu do vody za účelem koupání a při vlastním koupání.

I v případě návštěvy venkovního koupaliště v Červené zahradě Služby doporučují upřednostnit bezhotovostní platbu. Návštěvníky koupaliště počítá turniket u vchodu, který hlídá aktuální počet lidí v areálu.
