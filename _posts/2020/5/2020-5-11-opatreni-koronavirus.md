---
title: Opatření kvůli koronaviru se rozvolňují
cover-photo: https://i.ohlasy.info/i/556b518b.jpeg
author: Marek Osouch
category: zpravodajství
tags: koronavirus
---

*Zákazy a přerušení provozu řady firem či obchodů jako opatření proti šířícímu se koronaviru postupně přestávají platit. Co už obnovilo svůj provoz v Boskovicích a jaké zákazy už neplatí, přinášíme v následujícím souhrnu, který byl vydaný 11. května v 8 hodin.*

{% photo src="https://i.ohlasy.info/i/556b518b.jpeg" author="Tomáš Znamenáček" %}

Stále sice platí nouzový stav, který je prodloužený do 17. května, už je však například odvolaný zákaz volného pohybu, který platil na vše s výjimkou cest do obchodu či zaměstnání a vyřízení nezbytných potřeb. Lidé se mohou na veřejnosti pohybovat ve skupinách do deseti osob, stále jsou povinni všude na veřejnosti nosit roušku či mít jinou formou zakrytá ústa a nos.

Městský úřad v Boskovicích stále nabádá občany, aby upřednostnili písemný, elektronický či telefonní kontakt před osobním ve všech případech, kdy je to možné. Pokud chtějí dorazit osobně, mohou jen v omezené době, a to v pondělí a ve středu od 8 do 17 hodin.

Při pohledu na regionální čísla nakažených patří Jihomoravský kraj v přepočtu na 100 tisíc obyvatel k méně nakaženým regionům. Onemocnělo zde zatím 41 osob ze 100 tisíc, tedy celkem 486 lidí. Na okrese Blansko se nemocí covid-19 nakazilo dosud 26 lidí, z nichž se již 18 vyléčilo.

Kvůli nezájmu veřejnosti bylo zrušeno sběrné místo pro roušky v kině Panorama. Město Boskovice však také stále provozuje non-stop informační telefonní linku 725 112 573, spolek Ohlasy vytvořil [speciální informační web](https://korona.ohlasy.info/).

### Nemocnice a Městská správa sociálních služeb

Vstup do boskovické nemocnice je možný stále pouze přes hlavní vrátnici, u příchozích probíhá měření teploty. Provoz nemocnice a jednotlivých ambulancí se už však postupně vrací do normálu. Je také už povolená přítomnost otce u porodu. Zatím však není zrušený zákaz návštěv. Podle vyjádření ministra zdravotnictví Adama Vojtěcha (za ANO) by se tak mělo stát 25. května. To by zároveň měly být obnovené i návštěvy v domovech pro seniory.

V boskovické nemocnici je nadále v provozu speciální oddělení pro pacienty s podezřením na nákazu koronavirem, například kvůli zjištěným příznakům u vstupu do zdravotnického zařízení. K uplynulému víkendu odebrali zdravotníci vzorky u 200 lidí, pozitivní byl jen jeden před více než měsícem. Od začátku května mají nově k dispozici vlastní analyzátor, díky němuž mohou testovat vzorky od pacientů s podezřením na nákazu. Výsledky testu jsou známy do tří hodin a není už tedy nutné čekat i více než den na výsledky z brněnské laboratoře.

Nemocnice ale nadále upozorňuje, že není veřejným odběrovým místem, kam by mohl kdokoliv přijít se nechat otestovat. Vedení nemocnice přemýšlí nad tím, že by však nabízelo testy i pro samoplátce, například kvůli cestě do zahraničí. Zavedení této možnosti záleží na volné kapacitě analyzátoru, primárně je určen pro testování zaměstnanců a podezřelých pacientů.

Pravidelné testování probíhá i v Městské správě sociálních služeb, ovšem nikoli za použití PCR testů jako v nemocnici, ale rychlotestů, které má správa k dispozici. Dosud nenarazili na žádný pozitivní případ ani žádnou jinou komplikaci u zaměstnanců či klientů.

Na okrese Blansko stále nefunguje zubní pohotovost. Pokud nedojde k časovým posunům v organizaci nouzového stavu, bude obnovena od července. V současnosti tak musí pacienti do Brna.

### Školy

Mateřská škola, která dosud fungovala jen pro děti zdravotníků a dalších pracovníků ve strategických provozech, od 11. května obnovila plnohodnotný provoz na všech pracovištích. Děti, které v prostorách školky nemusí nosit roušky, by měly většinu času trávit venku, vždy v jednotlivých třídách, které se nepotkávají. Stravování probíhá jako dříve. Rodiče musí při nástupu dětí do školky doložit čestné prohlášení, že je dítě zdravé. Pokud dítě vedou do školky nebo je vyzvedávají, nesmí do budovy. Bližší informace jsou na [webu školky](https://www.msboskovice.cz/informace-k-provozu-materske-skoly).

Ke stejnému dni částečně obnovila provoz také základní škola. Od pondělí 11. května do pátku 22. května probíhá výuka denně v době od 8 do 11.40 pro žáky devátých tříd, v období od 25. května bude organizace přípravy žáků devátých tříd upravena v souvislosti s obnovením výuky na prvním stupni. I u deváťáků je nutné odevzdat čestné prohlášení o zdraví dítěte. Vyučování bude probíhat ve skupinách maximálně patnácti žáků, každý z nich musí mít alespoň dvě roušky a sáček na uložení roušky. Všichni musí také dodržovat zvýšená hygienická pravidla, jinak budou vyřazeni z výuky. Ve škole probíhá prezenční výuka s převahou českého jazyka a matematiky. Bližší informace jsou na [webu školy](http://zs.boskovice.cz/aktualne.htm).

Do školy mohou od 11. května také středoškolští studenti posledních ročníků, kteří se připravují na maturitu či závěrečné zkoušky. Stejně jako u základní školy je výuka povolena pouze ve skupinách do 15 osob.

Nadále u základní i střední školy pokračuje distanční výuka pro žáky dalších ročníků.

Svůj provoz s 11. květnem obnovilo také Středisko volného času Boskovice [za jasně daných pravidel](https://www.svcboskovice.cz/), stejně tak boskovická základní umělecké škola, která nastavila výuku [ve zvláštním režimu](https://www.zusboskovice.cz/aktuality/obnoveni-vyuky-od-1152020-v-zus-boskovice). Už dříve byla obnovena výuka v autoškolách.

### Obchody, služby, sport

Od pondělí 11. května je obnoven provoz prakticky všech obchodů. Kromě potravin, drogerií či lékáren, které fungovaly bez omezení po celou dobu, lidé mohou znovu do domácích potřeb, na nákupy oblečení či do velkých obchodních center. Ve všech provozech se musí zákazníci řídit pravidly, jako je nošení roušky či dezinfekce rukou. Tu musí provozovatel zajistit hned u vchodu do prodejny. U potravin stále platí pravidla o otevírací době pro seniory od 8 do 10 hodin.

Svůj provoz ode dneška obnovily také služby, jako je kadeřnictví nebo kosmetika, stále však musí mít zavřeno tetovací salóny nebo wellness centra. Mimo jiné tam spadají i městské lázně – milovníci plavání si tak musí počkat, podle současných plánů do 25. května. Ve větších skupinách mohou ale obnovit tréninky profesionální i amatérští sportovci. Fotbalisté tak mohou znovu na hřiště, volejbalisté do haly a tenisté na kurt. Trénink musí být vždy nejvýše pro 100 osob, a to jak ve vnějších, tak vnitřních prostorách.

Lidé také mohou po dvou měsících do restaurací, ovšem zatím jen na letní zahrádky, které mohli provozovatelé hostinců otevřít. Pokud zákazníci potřebují na toaletu, je možné vstoupit do vnitřních prostor. Boskovičtí radní restauracím pro letošní rok odpustili poplatek, které za zahrádky město vybírá. Všichni podnikatelé sídlící v městských budovách mají po dobu nuceného přerušení činnosti také od města odpuštěný nájem.

V Boskovicích je znovu v provozu také veřejné WC u kostela na Masarykově náměstí a dále se obnovil výběr poplatků na placených parkovištích. Služby Boskovice už delší dobu provozují i ubytovnu.

Ve čtvrtek 14. května svou činnost obnovují také Farmářské trhy. Na Masarykově náměstí budou stánky od 9 do 16 hodin. Další se budou konat 11. června, 23. července, 20. srpna, 17. září, 15. října, 12. listopadu a 10. prosince.

### Kultura

Od 11. května po dvou měsících znovu začíná promítat boskovické kino. Počet míst je v něm ovšem omezený – nikoli na 100, jak stanovila vláda, ale na 54. Vždy musí být totiž dodržena volná lichá řada a více než dva lidé nesmí sedět bezprostředně vedle sebe.

Kulturní zařízení města Boskovice plánují obnovit menší kulturní akce, ty jsou povolené také do 100 osob, stejně jako divadla. První kulturní akci plánují už na víkend, podle zájmu lidí je budou rozšiřovat. Jinak se však řada velkých akcí a festivalů, které měly proběhnout přes léto, [zrušila nebo je jejich konání v nejistotě](https://ohlasy.info/clanky/2020/05/letni-akce.html) včetně tradičního festivalu Boskovice či Husích slavností.

Čtenáři také už poslední dny mohou znovu do knihovny, na každém oddělení však může být maximálně pět návštěvníků. Knihy, které návštěvníci vrátí, musí na tři dny do karantény a nemohou se v této době půjčovat. Platí také [upravená otevírací doba](https://www.kulturaboskovice.cz/knihovna/knihovna/aktuality/knihovna-je-otevrena).

Otevírají se i venkovní prostory památek, boskovický hrad své návštěvníky poprvé uvítá 12. května, ovšem bez možnosti komentovaných prohlídek. Občerstvení na druhém nádvoří bude otevřeno vždy o víkendech během otevírací doby hradu. Naopak zámek zůstává uzavřen do 26. května, kdy se otevře kompletně i s vnitřními prostorami.

Muzeum regionu Boskovicka otevře v úterý 12. května, kdy si návštěvníci prakticky poprvé prohlédnou výstavu s názvem „Předehra ke slávě, Alfons Mucha, raná tvorba 1881–1895“. Těsně po její vernisáži se totiž muzeum zavřelo.

### Kostely a svatby

Bohoslužby v kostelích mohou probíhat už za většího počtu lidí, než bylo dosud povolených patnáct. Nově je možné, aby bylo v kostele až 100 lidí.

Na stejný počet se navýšil také počet lidí na svatbách, na kterých mohlo být za specifických hygienických podmínek dosud jen 10 osob.
