---
title: "Aktualizujeme: Dopady opatření proti koronaviru v Boskovicích"
cover-photo: https://i.ohlasy.info/i/a301de2d.jpg
perex: Zákaz kulturních, společenských a náboženských akcí pro více než sto osob. A uzavření základních, středních a vyšších odborných škol. Tak zní nové rozhodnutí Bezpečnostní rady státu na ochranu před šířením koronaviru.
date: 2020-3-10 12:00:00
author: Tomáš Trumpeš
category: zpravodajství
---

*Zákaz kulturních, společenských a náboženských akcí pro více než sto osob. A uzavření základních, středních a vyšších odborných škol. Tak zní nové rozhodnutí Bezpečnostní rady státu na ochranu před šířením koronaviru. Jaké dopady bude mít v Boskovicích?*

{% photo src="https://i.ohlasy.info/i/a301de2d.jpg" caption="Virus 2019-nCoV pod mikroskopem" author="NIAID Rocky Mountain Laboratories" %}

*Informace postupně doplňujeme, poslední aktualizace proběhla ve čtvrtek 12. března ve 14.15. Sledujte též [stručný přehled na našem diskuzním fóru](https://forum.ohlasy.info/t/aktualni-opatreni-proti-koronaviru/387).*

### Aktuální situace

**Vláda České republiky vyhlásila nouzový stav. Všechna níže uvedená opatřní tedy nově podléhají zcela novému režimu – nouzový stav byl vyhlášen od čtvrtka 12. března od 14 hodin na 30 dnů. Od pátečního rána jsou zakázány akce s účastí přesahující 30 osob.**

Ve středu 11. března zasedala od 11 hodin bezpečnostní rada města pro [ORP Boskovice](https://cs.wikipedia.org/wiki/Obvod_obce_s_rozš%C3%ADřenou_působnost%C3%AD_Boskovice), tedy severní polovinu okresu Blansko. Bezpečnostní rada se nakonec rozhodla nepřijímat žádná významná opatření nad rámec nařízení bezpečnostní rady státu. „Největší debata byla o kině, lázních a školkách,“ uvedl starosta Jaroslav Dohnálek. Nakonec ale zůstalo u toho, že boskovické kino bude fungovat v omezeném kapacitním režimu do 90 návštěvníků. Přísnější jsou v Blansku, kde kino uzavřeli úplně. Podobně se bezpečnostní rady obou měst rozhodly ponechat v kapacitně omezeném provozu lázně.

Fungovat bude nadále i mateřská škola, jejíž provoz stát nezakázal, ale ministr školství nabádá zřizovatele ke zvážení situace. Svou roli hrálo i to, že zavření školek by znamenalo odliv pečujících rodičů z důležitých zaměstnání, kupříkladu z nemocncice. Ani z okolních obcí nejsou informace, že by některá z nich chtěla zavírat mateřskou školu.

Standardní otvírací hodiny zatím zůstávají také na městském úřadě, pouze bude navýšena četnost úklidu s vyšším důrazem na dezinfekci. Na radnici také zjišťují, jak moc se úřadu dotkne odchod lidí, kteří budou muset zůstat doma s dětmi. „Zatím jsme k žádnému omezení nepřistoupili,“ sdělil starosta.
Zrušen byl ples národohospodářské školy, pro všechny akce i kino platí omezení do 100 osob. Stejný režim je tedy v lázních a na zimním stadionu.

Ruší se zahájení turistické sezóny, které mělo proběhnout v Boskovicích 5. dubna. Dále se ruší setkání s veřejností na téma odpady, to mělo být 19. března. Dále se ruší konání farmářských i běžných trhů. Pracovníci obřadní síně i matrik byli informováni, že omezení do 100 osob se týká i pohřbů a svateb.

Bezpečnostní rada města bude situaci dál monitorovat a v případě potřeby se sejde už příští týden, uvedená opatření se tedy mohou změnit. „Po týdnu chceme vyhodnotit to kino a vnější situaci,“ vyjádřil se starosta Jaroslav Dohnálek. Bezpečnostní rada města neměla ani žádné informace o tom, že by se teď někdo z obyvatel bezprostředně vrátil z Itálie a byl v karanténě. „Musíme reagovat na situaci, jaká je. Na rozdíl o jiných měst jsme zatím ke zpřísnění restrikce nesáhli,“ uzavřel mimořádnou tiskovou konferenci po jednání bezpečnostní rady města Jaroslav Dohnálek.

První dva případy nákazy už Jihomoravský kraj zaznamenal. Jde o muže a ženu, kteří se 8. března vrátili z Itálie. Od svého příjezdu byli v karanténě.

### Nemocnice

Zákaz návštěv v Nemocnici Boskovice je na rozdíl od vládního nařízení kompletní. Nepočítá tedy s výjimkami pro porodní oddělení či návštěvami dětských pacientů. „Nejsme pavilonová nemocnice, lidé se tady prolínají,“ vysvětlil jednatel nemocnice Dan Štěpánský, že riziko šíření infekce by zde bylo vyšší. V případě pacientů ve velmi vážném stavu si dovede představit udělení individuální výjimky po dohodě s vedoucím pracovníkem daného oddělení.

Jednatel nemocnice dále zdůraznil, že nemocnice neprovádí vyšetření na koronavirus. „Proto vás zdvořile prosíme, nechoďte k nám s požadavky na odběry nutné pro stanovení této infekce, zamezíte tak možným komplikacím našeho provozu, eventuálně ohrožení hospitalizovaných pacientů. V případě jakýchkoliv dotazů ohledně tohoto vyšetření kontaktujte telefonicky svého praktického lékaře nebo tísňovou linku 112. K dispozici je zároveň infolinka Státního zdravotního ústavu pro kohokoliv, kdo se potřebuje poradit v souvislosti s koronavirem, a to na číslech: 724 810 106 a 725 191 367,“ uvádějí ve společném prohlášení jednatel nemocnice Dan Štěpánský a ústavní hygienička Iva Šamšulová.

Ke kompletnímu zákazu návštěv museli po rozhodnutí Bezpečnostní rady státu přistoupit také v pobytových zařízeních Městské správy sociálních služeb – v Domově pro seniory i v Domově se zvláštním režimem. Zákazy platí do odvolání.

### Školy

Uzavřeny jsou do odvolání také všechny základní a střední školy, opatření se týká také základní umělecké školy a Střediska volného času a své dětské kluby zavře též [letovická neziskovka ELIM](https://www.facebook.com/ElimLetovice/photos/a.558898044143284/3207428845956844/?type=3&theater). Podle ředitele boskovické základní školy Vladimíra Ochmanského to ale neznamená, že by vzdělávání žáků úplně ustalo. Do školy nesmí děti, ale na učitele se volno nevztahuje a mají k dispozici software, pomocí kterého můžou s dětmi komunikovat a alespoň takto pokračovat ve výuce. „Dá se tam udělat docela dost věcí, záleží na jednotlivých učitelích, jak se toho chopí. My je budeme samozřejmě motivovat, aby se toho chopili aktivně,“ vysvětlil ředitel. Další informace bude škola zveřejňovat na webu a portálu Edupage.

Fungovat bude nadále mateřská škola. „Provoz neuzavíráme, záleží na rodičích, jestli nechají děti doma,“ uvedla ředitelka Dagmar Burianová. Podle té není nutné přijímat ani žádná speciální hygienická opatření, protože ta dodržují v mateřské škole běžně. Ruší pouze účast na některých akcích a fungovat budou spíše v obyčejném režimu.

„V souvislosti s uzavřením všech základních, středních a vysokých škol bude s platností od čtvrtka 12. března do odvolání provoz na všech regionálních linkách IDS JMK veden podle jízdních řádů, které platily o jarních prázdninách. Omezení se tak týká prakticky pouze posilových školních spojů. Opatření se netýká linek 1 až 99 ve městě Brně,“ uvedla krajská tisková mluvčí Monika Brindzáková.

### Kulturní akce

Na devadesát lidí omezí kapacitu všech svých akcí Kulturní zařízení města Boskovice. Týká se to jak akcí ve skleníku a v sokolovně, tak projekcí v kině Panorama. Zbylých deset lidí do sta je rezerva pro personál, aby se na akci bezpečně nepřekročil stanovený limit. Neproběhne festival Jeden svět v kině, ale to z toho důvodu, že ho pořadatelé [zrušili v celé České republice](https://www.jedensvet.cz/2020/novinky/652-festival-jeden-svet-2020-je-do-odvolani-prerusen).

„Knihovna nemá žádné omezení,“ doplnil informace ředitel KZMB Oldřich Kovář. V knihovně se nenakumuluje sto lidí naráz, takže pod opatření nespadá.

Muzeum regionu Boskovicka zrušilo vernisáž výstavy rané tvorby Alfonse Muchy. Od pátku 13. března je muzeum pro veřejnost uzavřeno.

Odloženo bude otevření památek, které spravuje Národní památkový ústav. V regionu se to týká Lysic, Kunštátu a Rájce nad Svitavou. „V návaznosti na aktuální nařízení vlády Národní památkový ústav do odvolání uzavírá památkové objekty s celoročním provozem a odkládá zahájení hlavní návštěvnické sezóny na neurčito,“ zní prohlášení památkářů.

Boskovický hrad a zámek jsou v soukromých rukou rodiny Mensdorff-Pouilly. Podle vyjádření kastelána Milana Vaněrka mají v březnu ještě zavřeno a v dubnu provádějí jen předem objednané skupiny. „Ty zatím nerušíme, čekáme, jak se situace vyvine,“ vysvětlil kastelán. Plná sezóna začíná až v květnu, takže na rozhodnutí mají v Boskovicích ještě dost času.

### Sport

Omezení se týkají také sportovišť. Podle vyjádření ředitele Služeb Milana Stryi budou nyní na zimním stadionu i v lázních hlídat, aby se zde nevyskytovalo více než sto lidí naráz. Podle vyjádření fotbalové asociace se budou konat fotbalová utkání, ale pořadatelé musí rovněž zajistit, aby se zde neshromáždilo více lidí. Podobný postup se předpokládá i u hokeje.

### Náboženská setkání

Zákaz se týká také akcí náboženské povahy. Katolické bohoslužby budou v Boskovicích pravidelné. Na jejich pořadu se nic nemění. „Ve všední den zpravidla počet účastníků nepřesahuje 100 osob. Zde se tedy nic nemění. Na sobotní a nedělní bohoslužbě bude moci být přítomno celkem 100 osob. Proto kdo přijde dříve, bude mít místo v kostele. Další budou moci sledovat bohoslužbu na faře, zde také budou moci přijmout svaté přijímání,“ uvádí na [webu farnosti](https://boskovice.farnost.cz/) farář Miroslav Šudoma.

Po dobu trvání mimořádných opatření brněnský biskup uděluje v brněnské diecézi dispens od osobní účasti na nedělní bohoslužbě. A z preventivních důvodů vyzývá osoby starší 60 let, aby zvážily svou účast na mši svaté v neděli. Osobám starším 70 let důrazně doporučuje zůstat doma a sledovat mši svatou v televizi Noe nebo poslouchat na radiu Proglas. Dále biskup vybízí k domácí četbě Písma, k modlitbám, ke společnému sledování přenosů bohoslužeb. „Ti, kdo mají oslabenou imunitu nebo jsou nachlazeni, případně po nemoci, ať též zůstanou doma a obdobně jako starší generace využijí mediálních prostředků k účasti na mši svaté,“ píše v doporučení brněnský biskup.

Boskovičtí evangelíci se scházejí v menším počtu, přesto podle faráře Jiřího Bureše zvažují některá opatření, jako scházet se bez podávání rukou či doporučit starším lidem, aby zůstali doma a bohoslužby s kázáním jim nahrávat, kdyby se situace zhoršila.
