---
title: "Aktualizujeme: Dopady opatření proti koronaviru v Boskovicích"
cover-photo: https://i.ohlasy.info/i/a301de2d.jpg
perex: Vláda České republiky vyhlásila nouzový stav. Jaké dopady budou mít opatření proti koronaviru v Boskovicích? Doplnili jsme informace po jednání boskovického krizového štábu.
date: 2020-3-10 12:00:00
author: Tomáš Trumpeš
category: zpravodajství
---

*Vláda České republiky vyhlásila nouzový stav. Jaké dopady budou mít opatření proti koronaviru v Boskovicích? Doplnili jsme informace po jednání boskovického krizového štábu. Informace postupně aktualizujeme, poslední úprava proběhla v sobotu 14. března v 09.45.*

{% photo src="https://i.ohlasy.info/i/a301de2d.jpg" caption="Virus 2019-nCoV pod mikroskopem" author="NIAID Rocky Mountain Laboratories" %}

### Aktuální situace

**Vláda České republiky vyhlásila nouzový stav. Všechna níže uvedená opatřní tedy nově podléhají zcela novému režimu – nouzový stav byl vyhlášen od čtvrtka 12. března od 14 hodin na 30 dnů. Od pátečního rána jsou zakázány akce s účastí přesahující 30 osob. Dále vláda v noci na sobotu 14. března  rozhodla o uzavření obchodů s výjimkou prodejen potravin, lékáren, drogerií, čerpacích stanic a některých dalších. Opatření má trvat do úterý 24. března 06:00. Se stejnou účinností kabinet zakázal přítomnost veřejnosti v provozovnách stravovacích služeb, výjimkou je například zaměstnanecké stravování.**

V pátek 13. března po poledni jednal na boskovické radnici krizový štáb ORP Boskovice. Ten zhodnotil opatření probíhající v souvislosti s novými nařízeními po vyhlášení nouzového stavu v České republice.

Krizový štáb neměl bližší podrobnosti o případu výskytu koronaviru v Jihomoravském kraji u třicetileté ženy z Blanenska. „Nejsme žádná oáza, je otázkou času, kdy koronavirus bude i tady. Udělejme ale vše pro to, aby se šířil co nejpomaleji a nejméně. Není to dýmějový mor, před kterým se dalo jen utéct. Je to problém, ale musíme ho řešit,“ vyjádřil se starosta Boskovic Jaroslav Dohnálek.

Nejdůležitějším rozhodnutím krizového štábu bylo ponechat v provozu mateřské školy. Jedním z důvodů je i to, že by mohlo dojít k odlivu klíčových zaměstnanců, kteří by se museli starat o děti, z důležitých pozic, kupříkladu z nemocnice.

Nemocnice musí také reagovat na problémy s informačním systémem v brněnské fakultní nemocnici. Jinak se nemocnice nepotýká s personálními problémy, v záloze je dohodnutá spolupráce se studenty zdravotnických škol. Podobná situace je i v Městské správě sociálních služeb. Ta zatím zvládá veškerou péči včetně pečovatelské služby po domácnostech z vlastních zdrojů, v záloze jsou opět nasmlouvané studentské síly. V případě nutnosti je také možná například výpomoc školních kuchařek.

Krizový štáb řešil také distribuci roušek z ministerstva zdravotnictví. Do Boskovic mají dorazit během víkendu a město je bude rozdělovat mezi praktické, dětské a také ambulantní lékaře. Netýká se to nemocnice a MSSS, které mají vlastní distribuční systém.

Škola kompletně uzavřela sportoviště, tedy včetně soukromých pronájmů. Zastaven je provoz zimního stadionu. Lázně využijí zastavení provozu k nutné výluce, probíhá vypuštění vody a čistící a sanační práce. Prakticky zmražen je provoz Kulturních zařízení města Boskovice. Uzavřelo se také turistické informační středisko na radnici či mateřské centrum.

Městský úřad zůstává otevřen ve standardní provozní době, radnice ale žádá občany, aby vyřizovali jen nutné a neodkladné záležitosti.

Krizový štáb se také zabýval stavem mostu na Dukelské ulici. Podle starosty Jaroslava Dohnálka nechce vedení města situaci zneužívat, ale informaci nechalo do zápisu z jednání dát, aby se kraj situací zabýval. Nyní by přes most správně nemělo jet ani plně naložené hasičské auto nebo plně naložený autobus.

### Nemocnice

Z důvodu vyhlášení nouzového stavu v souvislosti s pandemií nemoci vyvolané virem Covid-19 nemocnice vyzývá pacienty, aby do nemocnice přicházeli k ošetření pouze v nezbytných případech. Ambulantní provoz bude omezen pouze na poskytování akutní péče. V případě plánované kontroly kontaktujte svého ambulantního lékaře a domluvte si náhradní termín.

„Pokud jste se v uplynulých dnech pohybovali v ohnisku nákazy nebo přišli do kontaktu s nakaženým člověkem, neprodleně upozorněte zdravotnický personál a minimalizujte kontakt s ostatními pacienty v čekárnách. Dle vlastních možností v takovém případě použijte před vstupem do areálu nemocnice jakékoliv vlastní ochranné pomůcky. Prosíme o vaši ohleduplnost a respektování současného mimořádného stavu, a to s ohledem nejen na vaše zdraví, ale i na ochranu zdraví ostatních pacientů a našich zaměstnanců,“ stojí v nemocniční výzvě.

Zákaz návštěv v Nemocnici Boskovice je na rozdíl od vládního nařízení kompletní. Nepočítá tedy s výjimkami pro porodní oddělení či návštěvami dětských pacientů. „Nejsme pavilonová nemocnice, lidé se tady prolínají,“ vysvětlil jednatel nemocnice Dan Štěpánský, že riziko šíření infekce by zde bylo vyšší. V případě pacientů ve velmi vážném stavu si dovede představit udělení individuální výjimky po dohodě s vedoucím pracovníkem daného oddělení.

Jednatel nemocnice dále zdůraznil, že nemocnice neprovádí vyšetření na koronavirus. „Proto vás zdvořile prosíme, nechoďte k nám s požadavky na odběry nutné pro stanovení této infekce, zamezíte tak možným komplikacím našeho provozu, eventuálně ohrožení hospitalizovaných pacientů. V případě jakýchkoliv dotazů ohledně tohoto vyšetření kontaktujte telefonicky svého praktického lékaře nebo tísňovou linku 112. K dispozici je zároveň infolinka Státního zdravotního ústavu pro kohokoliv, kdo se potřebuje poradit v souvislosti s koronavirem, a to na číslech: 724 810 106 a 725 191 367,“ uvádějí ve společném prohlášení jednatel nemocnice Dan Štěpánský a ústavní hygienička Iva Šamšulová.

Ke kompletnímu zákazu návštěv museli po rozhodnutí Bezpečnostní rady státu přistoupit také v pobytových zařízeních Městské správy sociálních služeb – v Domově pro seniory i v Domově se zvláštním režimem. Zákazy platí do odvolání.

### Školy

Uzavřeny jsou do odvolání také všechny základní a střední školy, opatření se týká také základní umělecké školy a Střediska volného času a své dětské kluby zavře též [letovická neziskovka ELIM](https://www.facebook.com/ElimLetovice/photos/a.558898044143284/3207428845956844/?type=3&theater). Podle ředitele boskovické základní školy Vladimíra Ochmanského to ale neznamená, že by vzdělávání žáků úplně ustalo. Do školy nesmí děti, ale na učitele se volno nevztahuje a mají k dispozici software, pomocí kterého můžou s dětmi komunikovat a alespoň takto pokračovat ve výuce. „Dá se tam udělat docela dost věcí, záleží na jednotlivých učitelích, jak se toho chopí. My je budeme samozřejmě motivovat, aby se toho chopili aktivně,“ vysvětlil ředitel. Další informace bude škola zveřejňovat na webu a portálu Edupage.

Na základní škole 1. dubna neproběhnou přijímací zkoušky do třídy s rozšířenou výukou matematiky a přírodovědných předmětů. Náhradní termín zatím nebyl stanoven, bude včas zveřejněn na stránkách školy. Termín zápisu žáků do prvních tříd, který má proběhnout 16. dubna, zatím zůstává nezměněn, přestože je možné, že i tento termín bude posunut, případně může také proběhnout pouze elektronicky.

Fungovat bude nadále mateřská škola. „Provoz neuzavíráme, záleží na rodičích, jestli nechají děti doma,“ uvedla ředitelka Dagmar Burianová. Podle té není nutné přijímat ani žádná speciální hygienická opatření, protože ta dodržují v mateřské škole běžně. Ruší pouze účast na některých akcích a fungovat budou spíše v obyčejném režimu.

„V souvislosti s uzavřením všech základních, středních a vysokých škol bude s platností od čtvrtka 12. března do odvolání provoz na všech regionálních linkách IDS JMK veden podle jízdních řádů, které platily o jarních prázdninách. Omezení se tak týká prakticky pouze posilových školních spojů. Opatření se netýká linek 1 až 99 ve městě Brně,“ uvedla krajská tisková mluvčí Monika Brindzáková.

### Akce

Po rozhodnutí vlády o vyhlášení nouzového stavu jsou kompletně uzavřena také boskovická sportoviště, kino, knihovna, muzeum a zrušeny jsou i další kulturní akce. Zrušeny jsou i bohoslužby.
