---
title: Dopady opatření proti koronaviru v Boskovicích
cover-photo: https://i.ohlasy.info/i/a301de2d.jpg
date: 2020-3-10 12:00:00
author: Tomáš Trumpeš
category: zpravodajství
---

*Zákaz kulturních, společenských a náboženských akcí pro více než sto osob. A uzavření všech základních, středních a vyšších odborných škol.Tak zní nové rozhodnutí Bezpečnostní rady státu v souvislosti s ochranou před šířením koronaviru. Jaké dopady bude mít v Boskovicích?*

{% photo src="https://i.ohlasy.info/i/a301de2d.jpg" caption="Virus 2019-nCoV pod mikroskopem" author="NIAID Rocky Mountain Laboratories" %}

Zákaz návštěv v Nemocnici Boskovice je na rozdíl od vládního nařízení kompletní. Nepočítá tedy s výjimkami pro porodní oddělení či návštěvami dětských pacientů. „Nejsme pavilonová nemocnice, lidé se tady prolínají,“ vysvětlil jednatel nemocnice Dan Štěpánský, že riziko šíření infekce by zde bylo vyšší. V případě pacientů ve velmi vážném stavu si dovede představit udělení individuální výjimky po dohodě s vedoucím pracovníkem daného oddělení.

Jednatel nemocnice dále zdůraznil, že nemocnice neprovádí vyšetření na koronavirus. „Proto vás zdvořile prosíme, nechoďte k nám s požadavky na odběry nutné pro stanovení této infekce, zamezíte tak možným komplikacím našeho provozu, eventuálně ohrožení hospitalizovaných pacientů. V případě jakýchkoliv dotazů ohledně tohoto vyšetření kontaktujte telefonicky svého praktického lékaře nebo tísňovou linku 112. K dispozici je zároveň infolinka Státního zdravotního ústavu pro kohokoliv, kdo se potřebuje poradit v souvislosti s koronavirem, a to na číslech: 724 810 106 a 725 191 367,“ uvádějí ve společném prohlášení jednatel nemocnice Dan Štěpánský a ústavní hygienička Iva Šamšulová.

Ke kompletnímu zákazu návštěv museli po rozhodnutí Bezpečnostní rady státu přistoupit také v pobytových zařízeních Městské správy sociálních služeb – v Domově pro seniory i v Domově se zvláštním režimem. Zákazy platí do odvolání.

### Školy

Uzavřeny jsou do odvolání také všechny základní a střední školy, opatření se týká také základní umělecké školy a Střediska volného času. Podle ředitele boskovické základní školy Vladimíra Ochmanského to ale neznamená, že by vzdělávání žáků úplně ustalo. Do školy nesmí děti, ale na učitele se volno nevztahuje a mají k dispozici software, pomocí kterého můžou s dětmi komunikovat a alespoň takto pokračovat ve výuce. „Dá se tam udělat docela dost věcí, záleží na jednotlivých učitelích, jak se toho chopí. My je budeme samozřejmě motivovat, aby se toho chopili aktivně,“ vysvětlil ředitel. Další informace bude škola zveřejňovat na webu a portálu Edupage.

Fungovat bude nadále mateřská škola. „Provoz neuzavíráme, záleží na rodičích, jestli nechají děti doma,“ uvedla ředitelka Dagmar Burianová. Podle té není nutné přijímat ani žádná speciální hygienická opatření, protože ta dodržují v mateřské škole běžně. Ruší pouze účast na některých akcích a fungovat budou spíše v obyčejném režimu.

### Kulturní akce

Na devadesát lidí omezí kapacitu všech svých akcí Kulturní zařízení města Boskovice. Týká se to jak akcí ve skleníku a v sokolovně, tak projekcí v kině Panorama. Zbylých deset lidí do sta je rezerva pro personál, aby se na akci bezpečně nepřekročil stanovený limit. Neproběhne festival Jeden svět v kině, ale to z toho důvodu, že ho pořadatelé [zrušili v celé České republice](https://www.jedensvet.cz/2020/novinky/652-festival-jeden-svet-2020-je-do-odvolani-prerusen).

„Knihovna nemá žádné omezení,“ doplnil informace ředitel KZMB Oldřich Kovář. V knihovně se nenakumuluje sto lidí naráz, takže pod opatření nespadá.

Situace se zatím příliš nedotýká ani muzea. Proběhnout by měla ve čtvrtek vernisáž výstavy rané tvorby Alfonse Muchy. Podle PR manažerky muzea Dagmar Hamalové vernisáže nenavštěvuje více než sto lidí, omezeny nebudou muset být ani další plánované akce a běžný provoz muzea.

Odloženo bude otevření památek, které spravuje Národní památkový ústav. V regionu se to týká Lysic, Kunštátu a Rájce nad Svitavou. „V návaznosti na aktuální nařízení vlády Národní památkový ústav do odvolání uzavírá památkové objekty s celoročním provozem a odkládá zahájení hlavní návštěvnické sezóny na neurčito,“ zní prohlášení památkářů.

Boskovický hrad a zámek jsou v soukromých rukou rodiny Mensdorff-Pouilly. Podle vyjádření kastelána Milana Vaněrka mají v březnu ještě zavřeno a v dubnu provádějí jen předem objednané skupiny. „Ty zatím nerušíme, čekáme, jak se situace vyvine,“ vysvětlil kastelán. Plná sezóna začíná až v květnu, takže na rozhodnutí mají v Boskovicích ještě dost času.

### Sport

Omezení se týkají také sportovišť. Podle vyjádření ředitele Služeb Milana Stryi budou nyní na zimním stadionu i v lázních hlídat, aby se zde nevyskytovalo více než sto lidí naráz. Podle vyjádření fotbalové asociace se budou konat fotbalová utkání, ale pořadatelé musí rovněž zajistit, aby se zde neshromáždilo více lidí. Podobný postup se předpokládá i u hokeje.

### Náboženská setkání

Zákaz se týká také akcí náboženské povahy. V Boskovicích se dotkne především katolické církve, neboť na mších se schází více než sto lidí. Faráře Miroslava Šudomu jsme zastihli mimo Boskovice, opatření připraví po návratu a informaci doplníme. 
Boskovičtí evangelíci se scházejí v menším počtu, přesto podle faráře Jiřího Bureše zvažují některá opatření, jako scházet se bez podávání rukou či doporučit starším lidem, aby zůstali doma a bohoslužby s kázáním jim nahrávat.

*Text budeme průběžně aktualizovat novými informacemi, poslední aktualizace proběhla v úterý 10. března v 15.25. Můžete sledovat také [stručný přehled na našem diskuzním fóru](https://forum.ohlasy.info/t/aktualni-opatreni-proti-koronaviru/387).*
