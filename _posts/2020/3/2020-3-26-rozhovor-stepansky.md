---
title: „Pro podezřelé na nákazu koronavirem jsme otevřeli specializované oddělení.“
perex: O opatřeních přijatých kvůli koronaviru v boskovické nemocnici mluví její šéf Dan Štěpánský.
cover-photo: https://i.ohlasy.info/i/mnirdk7.jpg
author: Marek Osouch
category: rozhovory
tags: nemocnice koronavirus
---

*Boskovická nemocnice po kompletním zákazu návštěv a kontrole všech příchozích vytvořila v souvislosti s epidemií koronaviru nové oddělení. Bude na něj umisťovat všechny pacienty, u kterých se objeví jakékoliv příznaky nemoci COVID-19. Tímto způsobem je chce co nejvíce izolovat od ostatních, jak říká v rozhovoru šéf nemocnice Dan Štěpánský.*

{% photo src="https://i.ohlasy.info/i/mnirdk7.jpg" author="Tomáš Znamenáček" %}

**Poslední dny důsledně kontrolujete vstup do nemocnice. Jsou povoleny vůbec nějaké návštěvy?**

Ne, je striktní zákaz. V případě, že někdo někomu donese například potraviny nebo časopisy, nechává to u zdravotníků na kontrolním filtru u vstupu do budovy nemocnice. Personál z oddělení si přijde tuto zásilku vyzvednout. Ve výjimečných případech umožněných zákonem, například návštěva umírajícího pacienta, přistupujeme k individuálnímu řešení.

**Mluvíte o zavedení „kontrolního filtru“. Jak je možné se dostat do nemocnice, například pokud si jde člověk něco koupit do lékárny? Může do ní?**

Chceme zabránit šíření nákazy v nemocnici. Hlavní vchod do nemocnice je proto uzavřený, ale k lékárně se člověk dostane přes dvůr, kde už zhruba dva týdny funguje kontrolní stanoviště zdravotníků. Ti hodnotí zdravotní stav návštěvníků a důvod jejich návštěvy a zamezují vstupu člověka, který může být nakažený koronavirem. Pokud návštěvník kontrolou projde, následně může zamířit k lékárně, která prodává přes okénko a jsou u ní dodržovány bezpečné vzdálenosti, aby se netvořila fronta. Nově jsme zřídili kontrolní stanoviště také u vrátnice.

**Proč už tam?**

Protože v okamžiku, kdy se budova nemocnice v 17 hodin zavře, skončí provoz i na zdravotnickém filtru ve dvoře. Ten se tak po této hodině bude posouvat o pár metrů směrem k vrátnici.

**Už jste někoho s podezřením zachytili?**

Ano, měli jsme několik záchytů a následných odběrů. Ti, co byli zachyceni, byli zatím naštěstí negativní.

**Jaký máte postup, pokud někdo jeví příznaky nakažení koronavirem?**

Dosud jsme to řešili v konzultační místnosti v přízemí nemocnice, kde byli tito pacienti vyšetřeni našimi zdravotníky v ochranných oblecích. Pokud je identifikovali jako podezřelé, byli odváženi z nemocnice na odborné pracoviště do Brna. Teď ve středu jsme však pro tyto pacienty, u kterých je podezření na nemoc COVID-19, otevřeli specializované oddělení s přibližně deseti lůžky. Na filtru budou zachyceni, následně budou směřováni přes park okolo budovy nemocnice k zadnímu vchodu, který je pouze pro toto oddělení. Tam bude následně zjištěn jejich zdravotní stav.

**Kdo všechno na tomto oddělení může skončit?**

Bude sloužit pacientům zachyceným u vstupu do nemocnice, přivezených záchrankou, nebo i těch, kteří u nás leží, ale symptomy se u nich projevily až později. Tito pacienti budou od nynějška centralizováni na oddělení, které bylo zřízeno v prvním patře lůžkového traktu na oddělení gynekologie. Ta se přesunula do jiných prostor. Na novém oddělení jsou pozorováni a léčeni, případně, pokud jde o někoho, kdo potřebuje například po zranění ošetřit hlavu, tak se nikam nepřesouvá, ale specialista přichází přímo za ním.

**Může se na tom oddělení ale i někdo vyloženě léčit z nákazy koronavirem?**

Tito pacienti budou přednostně směřováni na Kliniku infekčních chorob ve Fakultní nemocnici Brno. Může samozřejmě nastat situace, kterou si nikdo z nás nepřeje, když bude počet nemocných nekontrolovaně růst a naplní se infekční kliniky v Brně. V takovém případě budeme poskytovat maximální součinnost.

**Odebrané vzorky u podezřelých případů však stále posíláte do specializovaných laboratoří na analýzu. Má nemocnice technologie na to, aby mohla v budoucnu dělat také testy, pokud to bude potřeba?**

Odběr dokážeme provést, nicméně už nedisponujeme laboratorní technikou na vyhodnocení vzorků. Chtěl bych ale upozornit, že nesloužíme jako veřejné odběrové místo.

**Stává se, že lidé přijdou a chtějí odběr a testy? V posledních dnech jste několikrát opakovali, že lidé musí jinam, nikoli do boskovické nemocnice.**

Nesetkali jsme se s tím.

**Jak jste museli zareagovat po personální stránce? Zůstali někteří zaměstnanci doma s dětmi?**

Ano, ale týkalo se to jednotlivců. Vzhledem k omezení neakutní péče v ambulancích se však uvolnily kapacity sester a lékařů. Přerušili jsme provoz například na rehabilitačním oddělením, došlo k poklesu na kardio ambulanci, gastro ambulanci či na ortopedii. Někteří tito zdravotníci budou pokračovat v práci na nově zřízeném oddělení COVID, jiní pracují na vstupních filtrech.

**Máte oddělené týmy lékařů právě i v souvislosti se vznikem specializovaného oddělení, aby se s ostatními nepotkávali a nešířila se tak možná nákaza?**

Ano, s tímto opatřením počítám.

**Pomáhají vám studenti zdravotnických oborů, jako například medici?**

Ano, v současnosti máme tři vysokoškoláky, kteří nastoupí na filtr na vrátnici, další sháníme.

**Máte problém s nedostatkem roušek a dalších ochranných pomůcek?**

Probíhá pravidelný závoz, dostáváme respirátory, roušky. Momentálně jsme vybaveni nejméně na týden. Vlastními silami jsme se snažili zajišťovat také dezinfekci a ochranné štíty či brýle. Lidé nám také z domova nosí stovky ušitých roušek.

**Jakou vlastně máte spotřebu ochranných pomůcek?**

Jde o stovky jednorázových roušek denně a desítky respirátorů. Ty používáme tam, kde je potřeba přísná hygiena. V normálním provozu používáme látkové, které se dají použít opakovaně.

**Na co dalšího se připravujete do budoucna?**

Už teď jsme zamezili pohybu podezřelých pacientů po budově, nikdy však nemůžeme vyloučit, že nedojde ke kontaminaci ze strany zaměstnanců nebo hospitalizovaných pacientů, kteří nebudou mít příznaky nemoci.

**Jak dlouho si myslíte, že může nemocnice v takovém režimu fungovat, tedy odkládat neakutní péči? Jde to třeba rok?**

Vzhledem k prognózám si myslím, že k tomu nedojde. Musíme věřit, že modely se naplní a že epidemie se nedostane mimo kontrolu.

**Jak jako šéf nemocnice hodnotíte dosavadní způsob řešení krize státem?**

Nikdo si patrně nedovedl představit rozsah a rychlost rozšíření této epidemie. Z toho vznikly prvotní nedostatky v zásobování ochrannými prostředky. O nutnosti karantény jsem přesvědčen a byl bych rád, aby ji všichni dodržovali.

**Jaký ekonomický dopad bude mít současná situace na nemocnici?**

Velkým omezením neakutního provozu zcela jistě nedokážeme naplnit objem výkonů, jaký očekává úhradová vyhláška. Nemocnice se tak může dostat v hospodaření do ztráty. Předpokládáme však, že při stanovení úhrad za letošní rok bude tento fakt pojišťovnami zohledněn.

**A jak se mimořádné náklady kvůli koronaviru projeví na investičních plánech?**

Dostal jsem informaci od rady města, že investice budou kráceny. Počítám, že na nás bude, abychom vytvořili priority. Máme dva základní projekty, což je rekonstrukce kotelny a stravovacího provozu. Kotelna se však musí dodělat, takže úspory se nejspíš dotknou opravy kuchyně.
