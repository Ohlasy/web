---
title: "Vzpěrač dostal od města 100 tisíc kvůli přípravě na olympiádu, ale nejede na ni"
cover-photo: https://i.ohlasy.info/i/10f7cb79.jpg
perex: Boskovický oddíl vzpěračů dostal od města peníze na přípravu svého závodníka na mezinárodní soutěže, jenže ten na ně nakonec nejel či nepojede.
author: Marek Osouch
category: zpravodajství
tags: sport
---

*Boskovický oddíl vzpěračů dostal od města peníze na přípravu svého závodníka na mezinárodní soutěže, jenže ten na ně nakonec nejel či nepojede. Dotace však vzpěračům zůstala a vracet ji nechtějí.*

{% photo src="https://i.ohlasy.info/i/10f7cb79.jpg" caption="Vzpěrač Petr Mareček" author="Jaroslav Parma" %}

Boskovice byly vždy městem spojeným se vzpěrači, kteří sbírali úspěchy napříč Českou republikou. Loni jeden z nich, Petr Mareček, dostal možnost probojovat se na letošní olympiádu, a tak šéf boskovických vzpěračů Čestmír Sekanina požádal město o finanční podporu. Na svou činnost dostává oddíl od města peníze pravidelně každý rok, loni získal 110 tisíc, letos to bude ještě zhruba o 35 tisíc více. U přípravy na olympijské hry v Tokiu šlo o mimořádný stotisícový příspěvek.

„Celková finanční náročnost přípravy tohoto našeho nejlepšího závodníka několikanásobně převyšuje možnosti našeho spolku, a tak nám nezbývá, než se mimo jiné obrátit na město Boskovice s žádostí o finančního podporu,“ stojí v dopise, pod nímž je podepsaný Čestmír Sekanina.

Žádost přišla na město loni na začátku srpna a jak radní, tak následně zastupitelé ji bez problému schválili. Není se čemu divit, Petr Mareček je bezpochyby vynikajícím sportovcem, což dokládá i tím, že je držitelem českých rekordů i několikanásobným mistrem České republiky v nejrůznějších kategoriích.

Jak ale vyšlo najevo, na letošní olympijské hry v Tokiu nepojede a nejel ani na mistrovství světa loni v září, kvůli němuž Čestmír Sekanina také požadoval dotaci. V dopise zmiňoval ještě mistrovství Evropy, to však proběhlo už minulý rok na jaře, tedy několik měsíců před odesláním dopisu na město.

„Na mistrovství světa Petr neodjel kvůli chybě, které se sám dopustil při vyplňování a odesílání informací o místech pobytu do systému ADAMS, což je monitoring sportovců v rámci boje proti dopingu,“ sdělil šéf Českého svazu vzpěračů Petr Krol.

„To měl všechno zkontrolovat reprezentační trenér,“ hájí sportovce Čestmír Sekanina. Neúčastí na mistrovství v Thajsku se však Marečkovi zároveň zavřely dveře i na zmiňované olympijské hry.

Sám Petr Mareček reagoval slovy, že neví, proč v Thajsku nereprezentoval Českou republiku. „Až vypátráte důvod, rád si ho poslechnu, mně bohužel nebyl sdělen, ale také by mě zajímal, když se závodu účastnili mnohem slabší závodníci z České republiky,“ uvedl. A vyjádření šéfa vzpěračského svazu rozporuje. „Zpráva od pana Krola není pravdivá. Z mistrovství světa v Thajsku jsem byl vyškrtnut bezdůvodně i přesto, že jsem měl vše v pořádku. Problém s ADAMS jsem sice měl, ale až před mistrovstvím Evropy juniorů do 23 let, kde jsem byl vyřazen společně s dalšími asi čtyřiceti závodníky, v mém případě z důvodu asi deseti chybějících dnů v nepřehledném systémum,“ reagoval Petr Mareček.

Čestmír Sekanina však o neúčasti na světovém šampionátu musel vědět už při podpisu smlouvy týkající se dotace. Tu totiž s boskovickým starostou Jaroslavem Dohnálkem (ODS) podepsal 24. září, tedy několik dní po startu světového šampionátu, kam Petr Mareček nakonec neletěl.

Zda však TJ SOUZ Boskovice, která o dotaci oficiálně žádala, bude peníze vracet, není jasné. Město se vyjádřilo, že je zatím čas a vše se bude kontrolovat při vyúčtování. Podle smlouvy je musí městu předložit do konce letošního roku. „Za dané situace není na místě již nyní předjímat, zda výdaje, které budou příjemcem dotace teprve v budoucnu vyúčtovány, budou uznatelnými, či nikoliv,“ uvedla vedoucí odboru kanceláře tajemníka Miluše Rozkošná. Při následné kontrole se totiž bude prověřovat, zda byl dodržen účel stanovené dotace.

Šéf TJ SOUZ Boskovice Čestmír Sekanina ale nepočítá s tím, že by peníze městu vraceli. „Ve smlouvě není nic o olympiádě, peníze jsou obecně určené na přípravu na mezinárodní akce,“ tvrdí šéf TJ SOUZ Boskovice. Má pravdu, že ve smlouvě skutečně olympiáda není zmíněná, v dokumentu je však hned na začátku odkaz na srpnovou žádost, kde se už o ní konkrétně píše.

„Pokud můžeme být smělí, dovolujeme si požádat o příspěvek na tuto přípravu ve výši 100 tisíc korun. I přesto, že se jedná pouze o malou část z celkového rozpočtu, tak nám tato částka výrazně pomůže při přípravě na vyjmenované světové vrcholné akce závodníka Petra Marečka,“ potvrzuje Čestmír Sekanina v závěru dopisu, že chce peníze právě na zmíněné akce – jednu, která v době žádosti už proběhla, a další dvě, u kterých bylo při podpisu smlouvy jasné, že se na ně vzpěrač nepodívá.

Předseda TJ SOUZ Boskovice však trvá na tom, že peníze může využít i na další akce. Podobně hovoří i Petr Mareček. „Nevidím důvod k jakémukoliv vracení dotací, aktuálně pokračuji v přípravě na dubnové Mistrovství Evropy v Moskvě,“ prohlásil.

Kromě mistrovství Evropy mužů v Moskvě se Petr Mareček chystá i na juniorské mistrovství Evropy do 23 let, kde chce zabojovat o medaile. „Mistrovství světa letos nebude, protože se koná právě olympiáda,“ dodal Čestmír Sekanina a mluví zároveň o Paříži a olympijských hrách v roce 2024. 
