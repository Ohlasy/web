---
title: Krajská rada odvolala ředitelku boskovické ZUŠ Stanislavu Matuškovou
perex: Rada Jihomoravského kraje vyslyšela přání části pedagogů a dalších petentů a odvolala ředitelku ZUŠ Stanislavu Matuškovou, obviňovanou z bossingu a šikany.
cover-photo: https://i.ohlasy.info/i/eab1tr9.jpg
author: Tomáš Trumpeš
category: zpravodajství
tags: vzdělávání
---

*Rada Jihomoravského kraje na svém pondělním jednání vyslyšela přání části pedagogů a dalších petentů a odvolala ředitelku boskovické základní umělecké školy Stanislavu Matuškovou. Ta byla obviňována z bossingu a šikany zaměstnanců.*

{% photo src="https://i.ohlasy.info/i/eab1tr9.jpg" author="Tomáš Znamenáček" %}

Rozhodnutí krajské rady podpořilo svým hlasem všech deset přítomných radních. V usnesení je jako důvod uvedeno *závažné porušení, respektive neplnění povinností vedoucího zaměstnance zaměstnavatele a ředitelky školy*. Odvolání je platné k patnáctému dni ode dne doručení.

Žádost o odvolání ředitelky z konce loňského roku podepsalo deset stávajících a tři bývalí zaměstnanci školy. Vedle žádosti vznikla i petice, ke které se v první vlně připojilo přes dvě stě lidí. Později vznikla ještě iniciativa rodičů.

Problémy na škole se však řešily už před několika lety, kdy ze školy odešlo několik pedagogů. O důvodech spočívajících v nevhodném chování ředitelky tehdy pro Ohlasy [otevřeně promluvil Martin Krajíček](https://ohlasy.info/clanky/2016/07/rozhovor-krajicek-zus.html). Vedení kraje tehdy prakticky nereagovalo a po uplynutí šestiletého období navíc již současné vedení kraje Stanislavu Matuškovou ve funkci potvrdilo na další období, aniž by na post vypsalo výběrové řízení.

Tentokrát proběhly ve škole po [intenzivních stížnostech](https://ohlasy.info/clanky/2019/12/sikana-zus.html) hlubší inspekce, které [potvrdily problémy](https://ohlasy.info/clanky/2020/01/zus-inspekce.html) jak v lidské atmosféře ve škole, tak konkrétní pochybení v řízení školy. Výsledkem je odvolání ředitelky z jejího postu.

Vyjádření kraje k bližším důvodům a k dalšímu postupu se pokoušíme získat, stejně jako vyjádření odvolané ředitelky. Zástupci stěžovatelů, kteří o odvolání usilovali, zatím rozhodnutí komentovat nechtěli.

Situace je navíc o to obtížnější, že kraj a školy nyní řeší [důsledky rozhodnutí Bezpečnostní rady státu o uzavření škol](https://ohlasy.info/clanky/2020/03/koronavirus-opatreni.html). Informace o odvolání ředitelky tedy zatím nebyla veřejně komunikována, objevila se ale v [zápise z jednání rady](https://www.kr-jihomoravsky.cz/Default.aspx?ID=324447&TypeID=1) na internetových stránkách Jihomoravského kraje. Lze ji tedy považovat za potvrzenou.
