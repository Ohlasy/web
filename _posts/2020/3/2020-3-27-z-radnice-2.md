---
title: "Z radnice: Rozdělení dotací, knihovna, hala a dopady nouzového stavu"
perex: Novinky z boskovické radnice, které vedení města oznámilo po zasedání městské rady v půli března.
cover-photo: https://i.ohlasy.info/i/9d1b3d99.jpeg
author: Tomáš Trumpeš
category: zpravodajství
tags: koronavirus dotace
---

*Novinky z boskovické radnice, které vedení města oznámilo po zasedání městské rady v půli března. Přinášíme výběr toho nejzajímavějšího – z důvodů karanténních opatření se nekonala tisková konference, vycházeli jsme proto jen z tiskové zprávy a z odpovědí, které na naše doplňující otázky písemně vypracovali zástupci vedení města.*

{% photo src="https://i.ohlasy.info/i/9d1b3d99.jpeg" caption="Sál kulturního centra Prostor" author="Tomáš Znamenáček" %}

### Jednání městské rady a zastupitelstva

Jednání městské rady proběhlo tentokrát ve velké zasedací místnosti, radní byli vybaveni rouškami a dezinfekčními prostředky a při jednání od sebe byli v doporučených vzdálenostech. Tajemník David Škvařil vysvětlil, že hlasování radních nemůže probíhat korespondenčně, takzvaně per rollam, neboť platně mohou hlasovat pouze ti členové rady, kteří jsou v okamžiku hlasování přítomni probíhající schůze. Přítomnost členů rady však nemusí být fyzická, takže jednání rady by mohlo proběhnout třeba i formou videokonference či telekonference.

Konat se pravděpodobně nebude dubnové jednání boskovického zastupitelstva. Vláda doporučila zastupitelstva uspořádat pouze pokud je to nezbytné k přijetí nouzových opatření, ke schválení právních jednání nezbytných k dodržení termínů nebo zabránění bezprostředně hrozícím škodám. V takovém případě by jednání měla proběhnout pomocí komunikace na dálku, aby bylo členům zastupitelstva umožněno účastnit se zasedání v reálném čase bez osobní přítomnosti. Města by v tomto případě měla nejvyšší možnou měrou zpřístupnit jednání veřejnosti, rovněž prostřednictvím komunikačních technologií. V Boskovicích zatím podle vedení města nezbytné důvody pro konání zastupitelstva nejsou.

### Rozdělení dotací – kultura a volnočasové aktivity

Městská rada schválila rozdělení dotací v programu Kultura a volnočasové aktivity. V oblasti A určené na provoz se letos zvedla maximální částka na 50 tisíc korun a uspokojeni byli všichni žadatelé, pouze Pionýrům byl příspěvek o 10 tisíc korun snížen. Pro oblast A bylo původně alokováno 500 tisíc korun, rozdělilo se nakonec 552 750 korun.

Potřebné peníze navíc mohlo město přesunout ze druhé oblasti (B), kde se rozdělují prostředky na akce. Zde bylo alokováno 600 tisíc korun a sešly se žádosti celkem na 867 960 korun. Hodnotící komise byla ale přísná a celkem osm projektů nedosáhlo ani na minimální podporu. Jeden další projekt rada vrátila k novému projednání. Zajímavé je, že kromě jednoho jsou všechny nepodpořené projekty spjaty s kulturním a komunitním centrem Prostor, kde se měla většina těchto akcí odehrát. V oblasti A byla žádost Unijazzu Boskovice na provoz Prostoru úspěšná, jednotlivé akce ale v komisi nezískaly potřebný počet bodů. Vzhledem k vyřazení tolika projektů může město všechny ostatní akce podpořit v plné výši a i tak v oblasti B místo plánovaných 600 tisíc rozdělí 523 500 korun.

### Knihovna

Vedení města stále nedisponuje výpočtem ceny za knihovnu, který měl vzejít od projektanta do konce února. 

Důvodem je zdržení právě na straně projektanta. „Projekt již máme, cenu ale zatím neznáme. Cena by měla být známa do konce března,“ vyjádřil se místostarosta Lukáš Holík (ANO). Podle vyjádření projektanta dochází ke zdržení proto, že se během projekčních prací muselo udělat několik zaměření a průzkumů, se kterými se nepočítalo. „Nakonec byl proveden na žádost statiků podrobný technický průzkum a následný výsledek znamenal částečnou úpravu projektu. Bohužel tato úprava, která nyní probíhá a koordinuje se mezi všemi zúčastněnými – statika, stavařina, požární bezpečnost, rozpočet – způsobuje zpoždění dokončení rozpočtu,“ zní projektantovo vysvětlení.

### Sportovní hala a pozemky v Červené zahradě

Kompletně připravené je podle vedení města zadání pro výstavbu sportovní haly na Hybešově ulici a také podklady pro vyhlášení architektonické soutěže. Tato finální verze bude ale ještě upravena v závislosti na výsledku jednání o odkupu pozemků v Červené zahradě. „V zadání na halu není lezecká stěna ani kuželkářská dráha,“ doplnil informace k aktuálnímu záměru na Hybešově ulici místostarosta Radek Mazáč (Sportovci). Jednání o odkupu pozemků podle vedení města nadále pokračují, i když jsou komplikována vyhlášením nouzového stavu v České republice.

### Most na Dukelské

Boskovický krizový štáb upozornil krajský úřad na možné komplikace způsobené při nouzovém stavu tím, že most na Dukelské ulici není v dobrém stavu a musela být snížena jeho nosnost. Diagnostika, jestli most zbourat, či opravit, měla být známa kolem konce května. Nyní Správa a údržba silnic městu slibuje, že zpracování diagnostiky a přepočtu zatížitelnosti zadá v nejbližší době a na základě výsledků učiní veškerá možná opatření, aby se zatížitelnost mostu zvýšila, a zahájí projektovou přípravu směřující k návrhu opravy či rekonstrukce mostu.

### Dopad nouzového stavu na investice

Rozpracované investice, jako je například poslední etapa rekonstrukce letního kina, by neměly být nijak omezeny aktuální situací, opatřeními proti šíření koronaviru, ani následnými ekonomickými dopady. Zároveň je podle vedení města už dnes jasné, že rozpočet města na rok 2020 bude oproti podobě, ve které ho schválilo prosincové zastupitelstvo, výrazně změněn.

### Nový systém odpadového hospodářství

Určitý dopad bude mít dnešní situace na zavádění nového motivačního systému odpadového hospodářství. Podle místostarosty Lukáše Holíka není možné být v terénu a označovat popelnice. „Nyní nedokážu říci, kdy se začnou popelnice s komunálním odpadem načítat. Nynější plán je od května. Začít s pytlovým sběrem nám nic nebrání, ten proběhne určitě začátkem měsíce května,“ popsal místostarosta. Začátkem dubna, pokud nedojde k nějakému omezení služeb ze stran pošty, obdrží občané s trvalým pobytem dopis s detailními informacemi a pravidly k novému systému.

### Teplo z CZT

Dále pokračují komplikovaná jednání s firmou ZT Energy o ceně tepla v systému CZT na letošní rok a o převzetí celého systému do rukou města. „Návrh ceny tepla pro 2020 je připraven. Bude prezentován na připravovaném setkání se zástupci SVJ a veřejnosti. Byly zahájeny přípravy na převzetí soustavy od ZT Energy. O podmínkách a způsobu převzetí se aktuálně jedná,“ zní vyjádření vedení města.

### Boskovické běhy v září

Konání Boskovických běhů je v původním květnovém termínu zrušeno, stejně jako plánovaná generálka. „Organizátoři ohlásili nový termín konání v neděli 6. září 2020, pokud to v té době přijatá vládní opatření budou umožňovat,“ uvedl tiskový mluvčí radnice Jaroslav Parma.
