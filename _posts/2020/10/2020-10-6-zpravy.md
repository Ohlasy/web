---
title: Zpravodajský přehled za září
cover-photo: https://i.ohlasy.info/i/8f36cfef.jpeg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v září na Boskovicku událo.*

{% photo src="https://i.ohlasy.info/i/8f36cfef.jpeg" caption="Z nové výstavy o šlechtickém rodu pánů z Boskovic v muzeu" author="Monika Šindelková" %}

Čísla pozitivně testovaných na okrese Blansko stále rostou. Aktuálně pozitivních bylo k poslednímu září 189 a kumulativní počet lidí s diagnostikovanou nemocí covid-19 se od začátku pandemie na okrese vyšplhal během září z 87 na 416 lidí.

Znovu se otevřela debata o [možném převodu nemocnice pod kraj](https://ohlasy.info/clanky/2020/09/nemocnice-pod-kraj.html). Na názor jsme se zeptali [představitelů všech boskovických zastupitelských klubů](https://ohlasy.info/clanky/2020/09/nemocnice-kraji.html).

Zastupitelé [schválili změny v rozpočtu](https://ohlasy.info/clanky/2020/09/zastupitelstvo.html). Upravený městský rozpočet znamená, že na konci roku zůstane na účtech města přes 20 milionů korun.

Město vyhlásilo druhou soutěž na sportovní halu v Červené zahradě, Česká komora architektů ji [opět označila za neregulérní](https://www.cka.cz/cs/souteze/neregulerni). Přihlásilo se 16 uchazečů, probíhá přezkum, zda splnili podmínky.

Bylo [přerušeno územní řízení na stavbu Boskovické spojky](https://ohlasy.info/clanky/2020/09/zastupitelstvo.html) a projektant doplňuje chybějící podklady. To by se mělo stát v průběhu podzimu. Dále se očekává [blokování projektu ze strany Lhoty Rapotiny](https://ohlasy.info/clanky/2018/03/rozhovor-sedlak.html).

Boskovická základní škola se po úpravě legislativy vrátila k [zákazu používání mobilních telefonů](http://www.regionpress.cz/Skoly-mohou-detem-zakazat-pouzivani-mobilnich-telefonu-id-23006.aspx).

Uzavřeno bylo podávání projektů do letošního prvního ročníku městského participativního rozpočtu. Sešlo se jich [celkem jedenáct](https://boskovice.pincity.cz/participativni-rozpocet/2020).

Rozběhl se již čtvrtý proces na pořízení [změn nového územního plánu](https://ohlasy.info/clanky/2020/09/zastupitelstvo.html).

Bez státních dotací by v městských lesích došlo za první pololetí ke ztrátě přes půl milionu korun. Díky státní kompenzaci hospodaření [skončilo v téměř půlmilionovém zisku](https://ohlasy.info/clanky/2020/09/z-radnice.html). Probíhá pouze těžba spojená s odstraňováním stromů napadených kůrovcem.

Česká pošta [označila změnu otevírací doby jako nevratnou](https://ohlasy.info/clanky/2020/09/zastupitelstvo.html).

[Dvě dotace získalo město z Jihomoravského kraje](https://ohlasy.info/clanky/2020/09/z-radnice.html) – 600 tisíc korun na poslední fázi rekonstrukce letního kina a 500 tisíc na opravu sociálního zařízení v budově takzvané školičky u lázní, kde sídlí TJ Rytmus.

Místostarosta Lukáš Holík [informoval](https://ohlasy.info/clanky/2020/09/zastupitelstvo.html), že do nového odpadového systému se zapojilo 46 procent obyvatel rodinných domů, což je 34 procent všech obyvatel.

Došlo k [prodloužení termínu dostavby](https://ohlasy.info/clanky/2020/09/zastupitelstvo.html) domů na Lipové ulici o tři roky. Původně měly být hotové letos v listopadu.

Město [nepodpořilo pro letošní rok nově vzniklý oddíl malých hokejistů](https://ohlasy.info/clanky/2020/09/zastupitelstvo.html) při SKMB. O podporu můžou žádat až pro příští rok.

Pokračuje stavba CZT střed, u lázní a školy na Sušilově [budou nové chodníky](https://ohlasy.info/clanky/2020/09/z-radnice.html).

V Hrádkově [odstoupili dva členové osadního výboru](https://ohlasy.info/clanky/2020/09/zastupitelstvo.html). Ten bude namísto v šesti pokračovat ve čtyřech.

V příštím roce [postaví město na Hrádkově novostavbu komunitního centra](https://ohlasy.info/clanky/2020/09/z-radnice.html), která nahradí stávající budovu, která je ve špatném technickém stavu.

Město definitivně [odepsalo pohledávku u firmy AKAM](https://ohlasy.info/clanky/2020/09/zastupitelstvo.html), která stavěla a provozovala boskovickou fotovoltaickou elektrárnu. Dluh činil necelého 2,5 milionu korun a město na něj nemělo šanci dosáhnout.

Boskovický městský architekt Zdeněk Fránek byl [vyhlášen architektem roku](https://magazin.aktualne.cz/bydleni/architektura/architektem-roku-je-zdenek-franek-navrhl-odvaznou-knihovnu-k/r~e6c35940f1e211ea80e60cc47ab5f122/).

V muzeu byla zahájena [výstava o šlechtickém rodu pánů z Boskovic](https://boskovice.cz/byla-zahajena-vystava-venovana-slechtickemu-rodu-panu-z-boskovic/d-40294).



