---
title: Ohlasy naživo se starostou Jaroslavem Dohnálkem
cover-photo: https://i.ohlasy.info/i/bcdcf767.jpeg
perex: Hostem Ohlasů naživo byl tentokrát boskovický starosta Jaroslav Dohnálek (ODS). Mluvili jsme o fungování koalice, dosavadní práci radnice a také o výhledu na komunální volby v roce 2022.
author: Tomáš Trumpeš
category: podcast
tags: politika
---

*Hostem Ohlasů naživo byl tentokrát boskovický starosta Jaroslav Dohnálek (ODS). V říjnu se volební období komunálních politiků přehouplo do své druhé poloviny, což je pravá chvíle na rozhovor s nejvýše postaveným politikem ve městě. Mluvili jsme o fungování koalice, dosavadní práci radnice a také o výhledu na komunální volby v roce 2022.*

<iframe sandbox="allow-scripts allow-top-navigation" scrolling="no" width="100%" height="200" frameborder="0" src="https://embed.radiopublic.com/e?if=ohlasy-podcast-6nVazZ&ge=s1!47e05253b9470ebfa08f92a5a5eae3f2effc3986"></iframe>

Na začátku rozhovoru jsme se ptali, jestli byla polovina volebního období pro starostu Boskovic příležitostí k zamyšlení a hodnocení a jestli si sám v poločase dělal bilanci dosavadního vládnutí. Především nás zajímalo, jak je spokojený s fungováním koalice, s jejím pracovním výkonem, ale také s tím, jak spojenectví ODS, ANO, Sportovců, TOP 09 a Boskováků funguje lidsky.

Největší se pozornost se pochopitelně zaměřuje na připravované větší investice, které městu dlouhodobě chybí. Zde jsme se vrátili na počátek volebního období a připomněli poměrně odvážné plány, které Jaroslav Dohnálek nastínil v [povolebním rozhovoru pro Ohlasy](https://ohlasy.info/clanky/2018/10/rozhovor-dohnalek.html): mít halu či knihovnu postavenou a to druhé rozestavěné, mít opravenou sokolovnu a mít také rozestavěné městské byty v lokalitě za nemocnicí. Proč to v polovině volebního období nevypadá, že by bylo reálné tyto plány uskutečnit?

Mluvili jsme i o dalších investicích, jako je čistička odpadních vod, řešení dopravy – především příprava výstavby kruhového objezdu u pošty a navazující opravy silnic – a také o novém generelu dopravy.

S tím souvisí i klíčová otázka financování. Pustilo by se město bezodkladně do stavby knihovny, pokud by se podařilo sehnat významnou dotaci od státu? Existuje už v tomto v koalici shoda, nebo je konkrétní podoba stavby dle návrhu Zdeňka Fránka stále zpochybňována? A platí stejná podmínka i pro sportovní halu? Musí i zde před zahájením stavby nejprve existovat jasný příslib státu, že stavbu podpoří v míře představující desítky procent z celkového rozpočtu stavby?

Probrali jsme také zátěž, jakou pro městský rozpočet představuje skutečnost, že Boskovice na rozdíl od jiných měst samy provozují jak nemocnici, tak Městskou správu sociálních služeb. Jaké možnosti a jaké vyjednávací pozice má nyní město ve vztahu k Jihomoravskému kraji, aby mohlo usilovat o výrazné snížení této zátěže?

Závěrečnou část rozhovoru jsme věnovali hlavně politice: jak se mění politická mapa na kraji a ve státě a jaký to může mít dopad na místní komunální politiku? Jak se současnému vedení Boskovic daří dialog s opozicí? Samozřejmě nás zajímaly i další osobní politické ambice Jaroslava Dohnálka: bude se ucházet  o přední místa na kandidátce ODS ve sněmovních volbách v příštím roce, případně o kandidaturu do senátu? A je už rozhodnutý, jestli bude chtít obhajovat funkci starosty jako lídr ODS v komunálních volbách v roce 2022? A má už před sebou nová témata, která by mohla v těchto volbách rezonovat a mohla by naznačit, kam by se Boskovice měly dál rozvíjet?
