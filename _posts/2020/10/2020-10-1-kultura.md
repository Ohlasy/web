---
title: Kulturní výběr na říjen
cover-photo: https://i.ohlasy.info/i/fb9eccbf.jpg
perex: Z říjnových akcí, které se i v nouzovém stavu mohou konat, vybral i tentokrát to nejzajímavější David Liber.
author: David Liber
category: zpravodajství
tags: kultura
---

*Na měsíc říjen bych zdůraznil zejména dvě akce, které mají jednu věc společnou: vystoupení Symfonického orchestru Boskovice a inscenaci divadla X10 Zmrzačení. V obou případech mají zásadní význam právě lidé z Boskovic, případně lidé, kteří byli a jsou Boskovicemi ovlivněni. A rovněž v obou případech jde přitom o velice kvalitní kulturní událost, která má odezvu nejenom v Boskovich.*

{% photo src="https://i.ohlasy.info/i/fb9eccbf.jpg" caption="Jazzové trio KIN zahraje v pátek 2. října v klubu Prostor" author="archiv kapely" %}

### Jakub Pustina a Symfonický orchestr města Boskovice

*Kulturní dům v Letovicích, 1. října 19.00*

Symfonický orchestr města Boskovice pod taktovkou Tomáše Pléhy a Dominika Pernici opět vystoupí s nově nazkoušeným programem. Ovšem tentokrát bude mít symfonický orchestr výjimečného hosta Jakuba Pustinu, který si s orchestrem zazpívá slavné tenorové árie. Tenorista Jakub Pustina má za sebou několik světových turné a v současnosti hostuje například v divadle v Košicích nebo Olomouci. Symfonický orchestr města Boskovice byl obnoven roku 2017 a od té doby funguje pod Kulturními zařízeními města Boskovice, zdravé jádro orchestru tvoří boskovští a letovičtí muzikanti. Koncert tentokrát neproběhne na domovské scéně orchestru, tedy v boskovické sokolovně, ale v kulturním domě v Letovicích.

### Koncert kapely KIN

*Prostor, 2. řijna 19.00*

Trojice studentů pražské HAMU a brněnské JAMU tvořící jazzové trio KIN (dříve Szaturma) vypustila poměrně čerstvé album Phi. Přehlídka avantgardního moderního jazzu s prvky hardcore rytmiky, ale také až paradoxně meditativních pasáží. KIN, to jsou všechny jazzové fúze protnuté dohromady a nezkostnatělý jazz bez jakékoliv škatulky. Pokud chcete na všechno zapomenout a ponořit se do hlubokého hudebního světa, tak koncert KIN je ta pravá volba.

### Den architektury: Boskovice se Zdeňkem Fránkem

*Masarykovo náměstí, 4. řijna 16.00*

Pojďte oslavit mezinárodní den architektury. Ten připadá na 4. řijna a letos jej můžeme oslavit i v Boskovicích. Máme totiž jedinečnou možnost absolvovat procházku s městským architektem Zdeňkem Fránkem, který navrhl městskou knihovnu nebo zprostředkoval návrh zastavění proluky U Koupadel. Jaké jsou jeho vize, jaký je jeho současný pohled na městskou knihovnu nebo halu a jaká je urbanistická budoucnost města? 

### Koncert kapely E Converso

*Sál ZUŠ v Letovicích, 16. října*

Moderní jazzové fúze, nezřízená improvizace a temná jazzová klubová atmosféra nás čekají v Letovicích. Složení kytara, kontrabas a bicí, které doprovází saxofonistu a klarinetistu Michala Wrobleskiho, nám předvede úžasný kus moderního jazzu bez mantinelů a pravidel, tak typického pro berlínskou alternativní klubovou scénu. Pokud jste byli například před časem v Boskovicích na festivalu Hear me!, tak na E Converso určitě doražte.

### Jeden svět

*Kino Panorama / Prostor, 7.–11. řijna*

Asi kdekoho napadne, že tohle není běžné období pro filmový festival Jeden svět. Jako mnoho dalšího z kultury byla celá akce přesunuta právě na říjen. A že to bude zase intenzivní, tak o tom snad ani nemusím psát. Letošní společenská sonda jako vždy apeluje díky skvělé dramaturgii na největší problémy naší společnosti. Tentokrát pod titulkem „Až naprší a uschne“. Vypíchl bych například film Kolektiv, který dokládá příběh skutečné události z bukurešťského klubu, kde došlo k požáru. Film rozkrývá klientelismus a korupci v rumunském zdravotnictví. Dále velice zajímavý je například surově půvabný snímek z prostředí horské oblasti severní Makedonie Země medu nebo děsivě autentické svědectví o válce Pro Samu. 

Celý festival uzavře divadelní představení Květinová Harpyje divadla Rozkoš, které letos slaví 25 let. Inscenace proběhne v Prostoru, stejně jako projekce, které budou střídavě v Prostoru i kině Panorama. 

### Divadlo X10: Zmrzačení

*Prostor, 16. října 20.00*

Kultura, která je silně spjata s místem, kde je konána, mě vždy chytne za srdce. A Zmrzačení v podání divadla X10 je přesně ten případ. Jde o text našeho boskovického rodáka a výjimečného židovského spisovatele Hermanna Ungara, ktery zrežíroval Ondřej Štefaňák, absolvent místního gymnázia. Štefaňák je jeden z nastupující nové generace divadelníků a i o Zmrzačení byla řeč v [rozhovoru, který s Ondřejem na Ohlasech vyšel](https://ohlasy.info/clanky/2020/09/rozhovor-stefanak.html). K potřebám hry byl použit překlad Jaroslava Bránského. Při čtení textů Hermana Ungara se mi svíralo hrdlo, je to silné čtení. Divadelní úprava tak bude jistě výjimečným zážitkem. Divadlo proběhne v rámci akce Odpoledne v židovském ghettu.

### Odpoledne v židovském ghettu III.

*Židovský obecní dům / Synagoga maior / Prostor, 17. října*

Den po divadelní inscenaci Zmrzačení proběhne Odpoledne v židovském ghettu. A program bude velice pestrý. Se svou přednáškou například vystoupí Jaroslav Klenovský, architekt a jeden z předních odborníků na židovské památky v České republice. Proběhne také autorské čtení spisovatele, dramatika a scénáristy Milana Uhdeho nebo přednáška spisovatele a brněnského zastupitele Martina Reinera. Celý program doplní koncert Cermaque – hudebníka Jakuba Čermáka a bude zakončen projekcí filmu …a pátý jezdec je Strach v Prostoru.

### Jindřich Štreit: Zastavit čas

*Prostor, 20. října 19.00*

A je tu opět pořad, který přináší fotograf Jindřich Štreit, známý pro svůj dokumentaristický přístup k focení. V minulosti se věnoval focení pracovních podmínek dělníků v továrnách, dnes se zaměřuje na sociální témata o drogově závislých, nevidomých nebo třeba starých lidech. Celý pořad bude doprovázet mluvené slovo právě Jindřicha Štreita a k tomu se připojí olomoucký písničkář Nosláva s kapelou.

### Open mic vol. 39

*Zámecký skleník, 21. října 19.00*

Již tradiční neuvěřitelný 39. Open mic, coby setkání muzikantů, písničkářů a hlavně nových kapel, které se chtějí představit před publikem. Tentokrát se Open mic vrátí, řekl bych, ke kořenům a vystoupí trojice folkových písničkářů. Půjde o Janu Štěpánkovou z Hradce Králové, Pavlu Boučkovou ze Svitav a Jiřího Smrže z Písku. Letní a zimní Open mic jsou úplně jiné a mají specifickou atmosféru – a já se na ty zimní už těším.   

### Ohlasy naživo: Jaroslav Dohnálek

*Prostor, 22. října 19.00*

A je tu zase pravidelný ohlasácký pořad, který nabízí živý rozhovor s osobností která je nějakým způsobem s boskovickým regionem přímo či nepřímo spojena. Tentokrát bude hostem starosta Boskovic Jaroslav Dohnálek. Otázek, které budete moct i vy starostovi položit, je jistě celá řada. Zvlášť když bude čerstvě po krajských volbách, ve kterých Jaroslav Dohnálek také kandiduje.

### Vernisáž obrazů Ireny Šafránkové a autorské čtení Daniely Fischerové

*Prostor, 25. řijna 15.00*

Známá česká ilustrátorka Irena Šafránková bude mít vernisáž obrazů i v Prostoru. Velice často právě ilustruje knihy Daniele Fischerové, která program doplní o autorské čtení. Daniela Fischerová má na seznamu svých knih kromě rozsáhlé četby pro děti také divadelní hry a prózu. Celý program doplní boskovický muzikant Melda, který vystoupí se svým folkovým triem.
