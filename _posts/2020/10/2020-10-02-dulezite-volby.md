---
title: Krajské volby 2020 – nevypočitatelné, nevypovídající a důležité
cover-photo: https://i.ohlasy.info/i/lllezgo.jpg
perex: Letošní krajské volby jsou jako celý letošní rok poněkud specifické, rok před klíčovými volbami do Poslanecké sněmovny jsou ale velmi důležité.
author: Tomáš Trumpeš
category: názory a komentáře
published: false
---

*Letošní krajské volby jsou jako celý letošní rok poněkud specifické, mimo jiné jsou v důsledku toho mimořádně nevypočitatelné a také nám asi vzhledem k očekávané nízké účasti nepodají příliš přesnou zprávu o tom, jaká je politická nálada a aktuální názorový profil společnosti. Otázka těchto voleb ani tak nezní, koho budou lidé volit, jako spíš čí voliči k nim přijdou. Přesto a možná paradoxně právě proto jsou důležité, protože nejspíš právě takto budou navzdory zmíněnému zkreslení interpretovány. Rok před klíčovými volbami do Poslanecké sněmovny to ani nemůže být jiné.*

{% photo src="https://i.ohlasy.info/i/lllezgo.jpg" author="Tomáš Znamenáček" %}

Proč jsou krajské volby důležité z hlediska své samotné podstaty, tedy vzhledem k významu krajských samospráv, popsal plnohodnotně kolega Marek Osouch [ve svém textu o tom, jak konkrétně kraje ovlivňují důležité oblasti](https://ohlasy.info/clanky/2020/09/co-dela-kraj.html), které zasahují do životů nás všech. V [anketě s regionálními kandidáty](https://ohlasy.info/clanky/2020/09/nemocnice-kraji.html) pak převažoval názor, že i přesto bude v krajských volbách rozhodující také celostátní faktor – ostatně krajské volby byly vždy tak trochu referendem o spokojenosti s aktuální vládou.

V minulosti se konaly v polovině vládního mandátu, avšak kvůli předčasným volbám a posunům termínů jsme se nyní dostali do situace, kdy nám krajské volby odstartují poslední rok do voleb. A to přesah voleb k celostátní politice ještě zesiluje. Nacházíme se navíc v poměrně nepřehledné a nestabilní situaci, kdy ještě ani nevíme, jaké subjekty budou v příštích sněmovních volbách kandidovat, jaké koalice a bloky se utvoří.

A právě proto jsou tak důležité. Politici rádi zdůrazňují, že na průzkumy veřejného mínění tolik nevěří a směrodatné jsou pro ně právě volby. Úspěch či neúspěch v krajských volbách tak pro ně bude nejen zdrojem sebevědomí či tlaku na změny, ale vytvoří také jakýsi odrazový můstek, ze kterého skočíme rovnou k vyjednávání a uzavírání předvolebních dohod.

Politická atmosféra v zemi je dlouhodobě vyhrocená a často se nesprávně interpretuje jako souboj dvou názorových bloků. V příštích volbách ale nepůjde zdaleka jen o to, jestli vyhraje, či nevyhraje Andrej Babiš, respektive jestli jako premiér složí, či nesloží potřebnou většinu. 

Možná nejméně pravděpodobné je, že současný premiér bude moci pokračovat přibližně za stávajícího rozložení sil, které mu maximálně vyhovuje – naoko může vládnout s tradiční demokratickou stranou, kterou ale může kdykoli obejít s extrémisty, s nimiž má dostatečnou většinu. Úplně jiný Andrej Babiš by nám vládl, kdyby se po příštích volbách musel domluvit s někým z demokratického spektra, ale extrémisty v zádech neměl. A opět úplně jiná vláda by nás čekala, kdyby se naopak s KSČM a SPD na vládě domluvil přímo – třeba proto, že by mu při snaze udržet se za každou cenu u moci nic jiného nezbylo.

Vzhledem k volebnímu systému, který při přepočtu na mandáty zvýhodňuje větší subjekty, výsledek příštích sněmovních voleb dost ovlivní také postup nynější demokratické opozice. Tedy jestli půjde do voleb stávajících pět subjektů, nebo čtyři, tři, případně jen dva. A jaký bude poměr sil uvnitř dojednaných koalic? Ano, také to zásadně ovlivní výsledky letošních krajských voleb. A opět: pokud se dnešní opozici podaří v roce 2021 převzít vládu nad zemí, bude to dosti jiná vláda v případě, že v ní budou mít výraznou převahu konzervativní síly, a dosti jiná v případě, že se prosadí síly liberální a progresivní. Tyto krajské volby jsou mimo jiné soubojem o to, kdo bude moci alespoň trochu podloženěji tvrdit, že je lídrem opozice.

Zcela samostatnou kapitolou je pak další osud ČSSD. I pro tu mají krajské volby fatální význam. Pokud nenastane odraz ode dna teď, už sociálním demokratům k lepším výsledkům pomůže asi jen dlouholetý pobyt v opozici v lepším případě, mimo sněmovnu v tom horším. A ač to tak možná na první pohled nevypadá, o svou budoucnost hrají i lidovci a komunisté. Obě tyto strany se stále více stávají stranami minulosti a volební úspěch pro udržení se ve hře nyní zkrátka nutně potřebují.

Toto všechno tedy bude ovlivněno výsledky krajských voleb. Vzhledem k účasti, která může být vskutku ještě o dost menší než obvykle, bude mít každý jednotlivý hlas o něco větší sílu. Vládní i epidemiologické špičky nás ubezpečují, že z hlediska šíření koronaviru nejsou volby rizikové. Tak té síly pojďme využít. Svátek demokracie je znovu tady a určí nejen podobu krajů, ale ovlivní i příští podobu a vývoj celé země.
