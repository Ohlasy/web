---
title: "Boskovická nemocnice: kapacity se plní, personál pracuje na hranici sil"
cover-photo: https://i.ohlasy.info/i/3dee25db.jpeg
perex: Jako vážnou označil na tiskové konferenci situaci v boskovické nemocnici starosta Jaroslav Dohnálek. Konkrétně ji pro Ohlasy popsal jednatel nemocnice Dan Štěpánský.
author: Tomáš Trumpeš
category: zpravodajství
tags: koronavirus
---

*Jako vážnou označil na tiskové konferenci situaci v boskovické nemocnici starosta Jaroslav Dohnálek. Konkrétně ji pro Ohlasy popsal jednatel nemocnice Dan Štěpánský. Počet pacientů s nemocí covid-19, kteří potřebují hospitalizaci, je na Boskovicku vysoký a kapacita přestává stačit. Pod enormním tlakem je podle jednatele zdravotnický personál.*

{% photo src="https://i.ohlasy.info/i/3dee25db.jpeg" caption="Veřejné odběrové místo pro testování objednaných pacientů" author="Tomáš Znamenáček" %}

V nemocnici už [na jaře vytvořili speciální oddělení](https://ohlasy.info/clanky/2020/03/rozhovor-stepansky.html) pro pacienty, u kterých byl covid-19 již pozitivně testován, a také pro ty, u kterých je podezření na tuto diagnózu a čeká se na výsledky testů. Uzavřeli jedno oddělení v prvním patře nemocnice a právě zde tyto pacienty soustřeďují. Přiváží je obvykle záchranná služba nebo se do nemocnice dostávají přes pohotovost. Kapacita oddělení činí 15 lůžek pro pozitivní pacienty.

Pro obsluhu oddělení v nejpřísnějších podmínkách musela nemocnice mobilizovat značnou část personálu. Proto přistoupila k omezení následné lůžkové péče a k omezení plánovaných operací. „Zaměstnanci na oddělení podávají mimořádné výkony na hranici fyzických a psychických sil,“ popisuje situaci Dan Štěpánský. Pracovní režim je podle něj extrémně náročný a personál pracuje v situaci, se kterou se dosud nikdy nesetkal.

Ve čtvrtek ráno bylo v boskovické nemocnici 15 pozitivně testovaných pacientů. Kapacity tedy byla naplněna. V případě nutnosti má nemocnice ještě možnost umístit pozitivně testované v pokojích, které nyní slouží pacientům čekajícím na výsledky testů.

Ve srovnání s celorepublikovým průměrem je počet pacientů, kteří potřebují hospitalizaci, na okrese Blansko poměrně vysoký. Ve čtvrtek bylo aktuálně pozitivně testovaných na okrese asi čtyři sta lidí a kromě pacientů v Boskovicích má své covidové oddělení také blanenská nemocnice, kde je situace podobná. Při udávaných čtyřech procentech hospitalizovaných by tedy mělo být šestnáct hospitalizovaných na celém okrese, reálný stav je ale mnohem vyšší. „Právě proto jsme už nyní překročili kapacity, které po nás vyžadoval Jihomoravský kraj na základě modelů ministerstva zdravotnictví,“ vysvětluje Dan Štěpánský.

Další problém je v tom, že se objevují pozitivní pacienti na standardních odděleních. Ti přišli do nemocnice s jiným onemocněním, byli bezpříznakoví a následně u nich onemocnění covid-19 propuklo. Také tyto pacienty je nutné stahovat z běžných oddělení na specializované. I tohle působí v nemocnici podle jednatele veliký stres, pracovníci se obávají, aby se nákaza nerozšířila na oddělení dříve, než stihnou pozitivního pacienta izolovat.

Nemocnice také pořídila vlastní analyzátor, avšak potýká se s nedostatkem testovacích sad, které dodavatel není schopen zajišťovat v potřebném množství. Pokud testovací sady jsou, informace o pozitivitě pacientů je rychlá, což pomáhá uvolnit kapacity a usnadňuje to lékařům práci. Pacient s podezřením totiž musí být umístěn na samostatném pokoji, což podle Dana Štěpánského vytváří na kapacity velký tlak. 

Nemocnice má pro covid pozitivní vyhrazeno také několik lůžek intenzivní péče. A to jak na nejvyšším stupni, tedy pro pacienty, kteří potřebují plicní ventilaci, tak také na nižší úrovni jednotky intenzivní péče. „Suma sumárum jsme pro péči o covid pozitivní pacienty vyčlenili asi 10 procent všech kapacit,“ upřesnil jednatel nemocnice.

Nejzávažnější případy se v minulosti převážely do Brna, do fakultní nemocnice U svaté Anny. Tato možnost tady nyní stále je, boskovický primář Vladimír Zemánek funguje jako koordinátor a ve spolupráci s krajským koordinátorem možnosti této přepravy vyjednává. 

Podle jednatele boskovické nemocnice Dana Štěpánského se v Jihomoravském kraji zatím neuvažovalo o vytvoření speciální nemocnice pro covidové pacienty. Takový případ je v Uherském Hradišti, kam se soustřeďují pacienti ze Zlínského kraje. Na jižní Moravě by se k tomu možná přistoupilo v případě opravdu krizové situace. Zatím se navyšuje počet standardních lůžek tak, aby se každé jednotlivé zdravotnické zařízení mohlo postarat o svou spádovou oblast.

Na otázku, jak by se situace řešila, pokud by se počet pacientů zdále zvyšoval, když už nyní má nemocnice plné kapacity, odpovídá Dan Štěpánský, že záleží na vývoji v celém kraji. Pokud by dejme tomu na Boskovicku došlo k masivnímu šíření, ale jiné nemocnice by měly volné kapacity, kraj by koordinoval situaci tak, aby pacienty přebíraly. Pokud by došlo k masivnímu nárůstu v rámci celého kraje, znamenalo by to, že se v Boskovicích budou muset uzavírat další oddělení, aby se vyhradily nové kapacity pro covid oddělení. Zatím nemocnice kapacitní požadavky kraje plní, ale již nyní je situace na hraně. A nové počty pozitivně testovaných stále stoupají. Takzvaná prevalence – tedy aktuální počet nakažených – se na okrese Blansko za první říjnový týden zdvojnásobila.

„Největší starost mám o personál. Počet lidí je omezený a tlak je opravdu enormní. Zatím to jde docela dobře, ale jak to bude za týden, to nikdo neví,“ pokračuje jednatel boskovické nemocnice. Zaměstnancům se vedení snaží poskytovat maximální podporu, ale jak dodává Dan Štěpánský, fyzicky to nakonec musí odpracovat sanitáři, sestry a lékaři, ale i technický personál.

A nákaza se samozřejmě nevyhýbá ani jim. Zatím nemocnice evidovala šest pozitivně testovaných lékařů, u ostatního personálu jde počet do desítek. To ovšem neznamená, že by se všichni nakazili při práci, často se jedná o případy nákazy v rodinách nebo při volnočasových aktivitách. V počátcích epidemie docházelo i k šíření v nemocnici, například mezi personálem úklidu a sterilizace, ale nyní už bezpečnostní a hygienická opatření fungují daleko lépe. „K tomuto už nedochází,“ říká Dan Štěpánský a zdůrazňuje přínos trasování, které by mělo odhalit zdroj nákazy.

V nemocnici také funguje veřejné odběrové místo pro testování takzvaně indikovaných pacientů. Tedy těch, kteří si zavolají na speciální linku a mají doporučení hygieny nebo svého lékaře. Testování samoplátců nemocnice neprovádí. Tyto testy se posílají na vyhodnocení do Brna, kompletní provoz testovacího místa zajišťuje přímo nemocnice a platí ho stát v rámci standardního mechanismu úhradové vyhlášky. Lidé přicházejí s pozvánkou na konkrétní čas, odběr probíhá ve speciálním kontejneru na dvoře nemocnice.
Jednatel boskovické nemocnice nechce příliš komentovat probíhající veřejnou a odbornou debatu o pandemii nemoci covid-19. „Necítím se kompetentní k tomu, hodnotit spor mezi skupinami lékařů. Mně leží na srdci především ochrana zaměstnanců a péče o pacienty. Nařízení ministerstva zdravotnictví striktně dodržujeme, nepřísluší nám se vůči tomu vymezovat. Pokud má někdo jiný názor, jsme v demokracii, tak se může vyjádřit, ale my pracujeme striktně v gesci ministerstva zdravotnictví,“ vyjádřil se Dan Štěpánský.
