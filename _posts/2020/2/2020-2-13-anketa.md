---
title: "Pět let Ohlasů: Beseda s redakcí"
cover-photo: https://i.ohlasy.info/i/db5b3feb.jpg
author: Tomáš Trumpeš
category: podcast
---

*Záznam závěrečné debaty u příležitosti narozeninové akce Pět let Ohlasů. Dotazy na základě čtenářské ankety kladla moderátorka Martina Vašková – odpovídali členové nejužší redakce Tomáš Trumpeš, Tomáš Znamenáček a Marek Osouch.*

<iframe sandbox="allow-scripts allow-top-navigation" scrolling="no" width="100%" height="200" frameborder="0" src="https://embed.radiopublic.com/e?if=ohlasy-podcast-6nVazZ&ge=s1!275f6d126ce76665c4da0a2e0b68ce811ebde41c"></iframe>

Na začátek besedy jsme zařadili tu část otázek, která se týkala financování Ohlasů. Podrobně jsme naše hospodaření za posledních pět let popsali ve [výroční zprávě](https://data.ohlasy.info/2019/vyrocni-zprava.pdf), na besedě jsme je shrnuli do základního vysvětlení.

Příliš mnoho připomínek se nesešlo k obsahové stránce Ohlasů. Odpovídali jsme třeba na to, jestli neplánujeme větší pokrytí regionu a také krajské politiky v roce krajských voleb. Dále proč se víc nevěnujeme sportu a jestli by Ohlasy nemohly pro svou názorovou rubriku víc vytěžit širší intelektuální obec Boskovic.

Nemohli jsme pominout ani [ukončení tištěné verze Ohlasů](https://forum.ohlasy.info/t/budoucnost-tisteneho-vydani-ohlasu/194). Objevily se návrhy, abychom alespoň občas připravili nějaké speciální vydání.

Dále vás zajímalo, jaké plánujeme inovace, reagovali jsme na konkrétní návrhy na vylepšení našeho webu a také [archivu článků](https://archiv.ohlasy.info).

Velká pozornost se upřela na naši spolupráci s městem. A to jak v rovině faktického provozu, tak v oblasti vztahů s politiky. Mluvili jsme i o tom, jak se vyrovnáváme s tím, že na malém městě je těžší někoho kritizovat, když ho pak potkáte v obchodě u regálu s pečivem. Tuto pasáž doplnily i otázky a výhrady samotných politiků a představitelů radnice –, děkujeme těm, kteří nám je zaslali, přestože naše vztahy jsou z logiky věci někdy komplikované.

Debata se snesla i do osobnější polohy. Zajímalo vás, jak přemýšlíme o samotném smyslu novinařiny, ale také jak samotnou práci prožíváme, co nás baví a nebaví, co nám dělá radost, na co jsme pyšní, co nás motivuje a jestli jsme odhodlaní dělat Ohlasy dál. A také jestli jsme se někdy pohádali. Dostali jsme také specifickou otázku, co bychom změnili, kdyby byl každý z nás na jeden den starostou a mohl jednu věc prosadit. 

Kromě otázek jsme dostali také řadu vzkazů, ve kterých nám za Ohlasy děkujete a přejete nám, ať vydržíme. Děkujeme ze srdce! Budeme se snažit!
