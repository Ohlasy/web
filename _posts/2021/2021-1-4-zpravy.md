---
title: Zpravodajský přehled za prosinec
cover-photo: https://i.ohlasy.info/i/8f3a8e43.jpg
author: Tomáš Trumpeš
category: zpravodajství
---

*Výběr nejdůležitějších událostí uplynulého měsíce v Boskovicích a okolí podle redakce Ohlasů. Přečtěte si stručný zpravodajský přehled toho nejpodstatnějšího, co se v prosinci na Boskovicku událo.*

{% photo src="https://i.ohlasy.info/i/8f3a8e43.jpg" caption="Vizualizace nové podoby parku u zámeckého skleníku" author="Město Boskovice" %}

S posledním měsícem roku 2020 můžeme sečíst také statistické údaje, které sledujeme v boji s pandemií koronaviru. Podle údajů Krajské hygienické stanice si nemoc covid-19 v okresu Blansko vyžádala celkem 169 obětí, přičemž v prosinci to bylo 47 úmrtí, což je pokles oproti listopadovým 94 úmrtím.

Aktuálně pozitivních bylo na okrese k poslednímu prosinci 861, což naopak ukazuje, že s koncem roku začala pandemie opět sílit. Kumulativní počet pozitivně testovaných se na okrese za rok 2020 zastavil na čísle 6371, což přestavuje asi 6 procent obyvatel. Odborníci odhadují, že ve skutečnosti může být počet lidí, kteří nemoc prodělali, dvakrát až třikrát vyšší.

Na daňových příjmech [město v roce 2020 přišlo oproti původním předpokladům o více než 20 milionů korun](https://ohlasy.info/clanky/2020/12/zastupitelstvo.html). Přesto skončí rozpočet v přebytku přes 28 milionů korun a vzhledem k dalším předchozím úsporám měl očekávaný stav financí na městských účtech na konci roku činit přes 40 milionů korun.

Městská rada [zrušila i druhý pokus o vypsání architektonické soutěže](https://ohlasy.info/clanky/2020/12/soutez-zrusena.html) na sportovní halu. O dalším postupu rozhodne v lednu. Zároveň město [představilo dva návrhy, které ze soutěže vzešly](https://boskovice.cz/na-tiskove-konferenci-byly-predstaveny-navrhy-sportovni-haly/d-40906) – jeden úplný a jeden neúplný.

V Boskovicích se zrodil [SRAB – Spolek za rozvoj architektury Boskovic](https://ohlasy.info/clanky/2020/12/prichazi-srab.html).

Boskovicím se významně [prodražila stavba nového okrsku centrálního zásobování teplem CZT střed](https://ohlasy.info/clanky/2020/12/zastupitelstvo.html). Zvýšené náklady byly podle města částečně způsobeny předem neočekávanými skutečnostmi a částečně chybami v projektu. Celkem se jedná o téměř 8 milionů korun, namísto plánovaných asi 25 milionů vyjde stavba na necelých 33 milionů.

Opoziční lidovci [na zastupitelstvu](https://ohlasy.info/clanky/2020/12/zastupitelstvo.html) prosadili, že město nechá vypracovat projektovou dokumentaci na [rekonstrukci parku u zámeckého skleníku](https://www.boskovice.cz/komplexni-obnova-parku-u-zameckeho-skleniku-v-boskovicich/d-32587).

Vedení města oznámilo, že se dohodlo na vyhlášení výběrového řízení na post nového ředitele či ředitelky Kulturních zařízení města Boskovice (KZMB). Konkurz by měl proběhnout v předjaří.

Město si nechá oficiálně [zaregistrovat svůj městský znak](https://ohlasy.info/clanky/2020/12/zastupitelstvo.html). Zastupitelé souhlasili se spuštěním tohoto procesu, v rámci kterého znak Boskovicím posvětí speciální výbor Poslanecké sněmovny. Dodnes město používalo dvě verze znaku a oficiálně schválená nebyla ani jedna z nich.

Poplatek za odpady bude v roce 2021 v Boskovicích činit [720 korun namísto dosavadních 690 korun](https://ohlasy.info/clanky/2020/12/zastupitelstvo.html). Občané zapojení do motivačního systému si poplatek budou moci snížit sbíráním takzvaných ekobodů.

Cena vody vzrostla pro letošní rok na částku 106,86 korun za kubík vody. Oproti loňsku jde o navýšení o zhruba pět a půl koruny na kubík.

Město na konci roku [převzalo systém centrálního zásobování teplem](https://ohlasy.info/clanky/2020/12/z-radnice-2.html), provozovat ho budou městské Služby. S tím zároveň klesla cena tepla, která bude v průměru činit 542 korun za gigajoul tepla. Dosud byla zhruba o sto korun vyšší.

Na náměstí [končí prodejna Atos](https://ohlasy.info/clanky/2020/12/z-radnice-2.html) se současným provozovatelem, vystřídají ji potraviny Hruška.

V Hrádkově se začne stavět nová [budova osadního výboru](https://ohlasy.info/clanky/2020/12/z-radnice-2.html).

V Letovicích chystají [kompletní rekonstrukci sportovní haly](https://blanensky.denik.cz/zpravy_region/rekonstrukce-sportovni-haly-zazemi-neodpovida-21-stoleti-rika-starosta-20201230.html).

V Kunštátě [schválili protialkoholovou vyhlášku](https://blanensky.denik.cz/zpravy_region/v-kunstatu-schvalili-alkoholovou-vyhlasku-pokuty-v-blansku-nezabiraji-20201218.html).

S následky výpadků rozpočtu se [potýká také Jihomoravský kraj](https://ohlasy.info/clanky/2020/12/rozpocet-kraje.html).