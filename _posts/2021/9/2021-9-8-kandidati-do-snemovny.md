---
title: Do voleb zbývá měsíc. Kdo kandiduje z regionu?
cover-photo: https://i.ohlasy.info/i/712e0f42.jpeg
perex: Do sněmovních voleb zbývá poslední měsíc a Český statistický úřad už zveřejnil kompletní kandidátní listiny stran v jednotlivých krajích. Kdo se do Poslanecké sněmovny pokouší dostat za jižní Moravu?
author: Tomáš Trumpeš
category: zpravodajství
tags: politika
---

*Do sněmovních voleb zbývá poslední měsíc a Český statistický úřad už zveřejnil kompletní kandidátní listiny stran v jednotlivých krajích. Prošli jsme proto podrobněji, kdo z regionálních politiků se pokouší dostat do Poslanecké sněmovny za jižní Moravu – či spíše svou kandidaturou podporuje některou ze stran. Na volitelných místech je totiž víceméně nenajdeme.*

{% photo src="https://i.ohlasy.info/i/712e0f42.jpeg" caption="Na 28. místě kandidátky SPOLU se o přízeň voličů uchází student Martin Staněk z boskovické ODS" author="Tomáš Trumpeš" %}

Volby proběhnou v pátek 8. a v sobotu 9. října. Voliči mohou na zvolené kandidátce udělit konkrétním kandidátům celkem 4 preferenční hlasy. Za jižní Moravu bylo v roce 2017 zvoleno 23 poslanců.

S pořadovým číslem jedna letos kandidují Zelení. Moc šancí na vstup do sněmovny nemají a boskovičtí zástupci – Michal Staněk a Karel Žilka – jsou navíc až na 13. a 33. místě.

Na kandidátce nového uskupení Volný blok najdeme 8. místě Radka Maláče z Blanska a na 16. místě Milenu Míčovou z Doubravice nad Svitavou.

Téměř jisté má zastoupení ve sněmovně Blansko, neboť stávající poslanec Jan Hrnčíř je lídrem jihomoravské kandidátky SPD. Na 11. místě ho doplňuje programátor z Černé Hory Jiří Rokos a na 28. místě technik a zastupitel z Ráječka Pavel Kouřil. Dnes má SPD tři poslance z jižní Moravy.

Za Alianci národních sil kandiduje na 5. místě důchodce a člen Rozumných Petr Skácel z Rájce-Jestřebí.

Uskupení Trikolóra Svobodní Soukromníci reprezentuje na 12. pozici umělecký keramik a sauner Karel Trefný z Letovic a programátor Zdeněk Gardelka z Boskovic. 

Šestou pozici na kandidátní listině Aliance pro budoucnost obsadila boskovická dispečerka kamionové dopravy a ochránkyně zvířat Lenka Němcová.

Za stranu Levice kandiduje na 13. místě vědec a vysokoškolský učitel Milan Fujda z Lysic a na 19. místě strojní inženýr Martin Ševčík z Blanska.

Robert Šlachta sice vystudoval v Boskovicích, ale na kandidátce svého hnutí Přísaha má zástupce pouze z Blanska – na 13. pozici zdravotní sestru Zdeňku Hlavičkovou.

Tři regionální zástupce má na kandidátní listině koalice ODS, TOP 09 a KDU-ČSL nazvaná SPOLU. Jsou to na 22. místě blanenská primářka rehabilitace Jana Novotná, na 28. místě student Martin Staněk (oba za ODS) a na 29. místě zástupkyně lidovců a bývalá boskovická místostarostka Dagmar Hamalová. TOP 09 tak z regionu nikoho nenominovala. Dnes mají tyto tři strany dohromady šest poslanců z jihu Moravy – tři občanští demokraté, dva lidovci, jeden za TOP 09.

Na 29. místě kandiduje za Monarchisty grafik ze Svitávky Jakub Pernes.

Čtyři regionální kandidáty najdeme mezi uchazeči o poslancování na kandidátce koalice Pirátů a Starostů a nezávislých. Na 11. místě je to pirát a expediční průvodce Filip Vítek z Kunic, na 21. pirátka z Boskovic Anna Trávníková. STAN reprezentují na 24. místě starosta obce Suchý Jakub Hlubinka a na 28. místě student a manažer Filip Jimramovský. Piráti z jihu Moravy dnes ve sněmovně sedí dva, za STAN byla v roce 2017 zvolena jedna poslankyně.

Rovněž čtyři kandidáty z okresu Blansko mají na své listině komunisté. Na 5. pozici je to jejich okresní předseda Emil Pernica, na 12. místě místostarosta Velkých Opatovic Jaroslav Bárta, na 26. místě blanenský kuchař Martin Nádhera a na 33. místě nákupčí z Adamova Eva Handzelová. Jižní Moravu dnes reprezentují ve sněmovně dva členové této strany.

Za Moravské zemské hnutí kandiduje na 11. místě boskovický radní Jaroslav Oldřich, který tak opět změnil stranické tričko. Bývalý člen ČSSD kandidoval v komunálních volbách za Boskováky, což bylo uskupení zaštítěné Zelenými, teď je členem tohoto moravistického uskupení.

Hnutí ANO vysílá znovu do soutěže poslankyni Lenku Dražilovou z Blanska, a to z 5. pozice. Na 11. příčce je projektová manažerka z Jedovnic Lenka Šebelová, na 17. místě technicko-hospodářský pracovník Libor Jendřejas z Velkých Opatovic a na 23. místě mistr výroby Bohuslav Kučera z Blanska. Dnes je ve sněmovně sedm poslanců hlavní vládní strany zvolených v Jihomoravském kraji.

Kandidátku Moravanů ze 14. místa podporuje svou účastí konstruktér Luboš Pavlíček z Lysic.

V letošní politické soutěži na jižní Moravě zbývají ještě uskupení, za která nikdo z našeho okresu nekandiduje. Je to zejména ČSSD, ze které na protest proti zásahu vedení strany do krajské kandidátní listiny odstoupili všichni regionální kandidáti. Mezi nimi například boskovický místostarosta Petr Malach. 

Dále jsou to Prameny, Švýcarská demokracie, Senioři 21 (které ale vede bývalý jednatel boskovické nemocnice Miloš Janeček), Nevolte Urza.cz a Otevřme Česko normálnímu životu.
