---
title: Kulturní výběr na červen
author: David Liber
cover-photo: https://i.ohlasy.info/i/bb79df0e.jpg
perex: „Červnový kulturní výběr jsem vnímal vždycky jako takovou předehru festivalové sezóny, tento červen zároveň předznamenává úplně nový začátek se špetkou naděje, že má kultura tu největší krizi za sebou,“ píše David Liber a zve vás k přehledu červnové kultury.
tags: kultura
---

*Červnový kulturní výběr jsem vnímal vždycky jako takovou předehru festivalové sezóny, tento červen zároveň předznamenává úplně nový začátek se špetkou naděje, že má kultura tu největší krizi za sebou. Čeká nás filmový festival Jeden svět, koncerty, výstavy, autorské čtení a spousta dalšího. Po delší odmlce píšu další kulturní výběr a musím říct, že tento pravidelný rituál mi vážně chyběl. Tak nám všem přeji do budoucna co nejméně takových kulturních přestávek.*

{% photo src="https://i.ohlasy.info/i/bb79df0e.jpg" caption="Nová výstava začne tento měsíc v Prostoru. Můžeme se těšit na Jana Vičara a jeho velkoformátové grafiky, jejichž vernisáž doplní výkladem o své tvorbě a technice." %}

### Jeden svět: Čhadar, cesta po řece

*Letní kino, 2. června 21.15*

Filmový festival dokumentárních filmů Jeden svět není třeba představovat. Tentokrát se přesunul částečně do onlinu a filmy si můžete za malý poplatek [pustit z pohodlí domova](https://www.jedensvetonline.cz/). Nicméně i přesto se část filmů v rámci festivalu dostala z prostředí webového portálu do kin a já jsem tomu moc rád.

Na Jednom světě v Boskovicích můžete mimo jiné vidět film Čhadar, cesta po řece. Jak název napovídá, tak Čhadar je stezka po zamrzlé řece, která se nachází v Himálaji a lemuje indicko-pákistánskou hranici. Tato stezka představuje pro sedmnáctiletou Cchangjang jedinou spojku mezi rodinou a školou, která pro ni znamená lepší budoucnost a cestu do civilizovaného světa. Vlivem oteplování řeka zamrzá čím dál méně. Co Cchangjang udělá, až řeka přestane zamrzat úplně a cesta za její rodinou bude prakticky nemožná? Film nahlíží na globální oteplení z hlediska regionálních problémů – a to je dle mého správný přístup, jak globální oteplování vysvětlovat. 

### Výstava Jindřicha Buxbauma: Tanec a hudba – radost a smutek

*Židovský obecní dům, potrvá do 30. června* 

Ještě do konce června bude probíhat v židovském obecním domě výstava fotek Jindřicha Buxbauma Tanec a hudba – radost a smutek. Zajděte si prohlédnout obrázky výjevů židovské kultury. Židovská historická zkušenost učí, že v každé, i té nejblaženější pozemské radosti, je vždy obsažen střípek smutku. Navštivte tedy židovský obecní dům a prohlédněte si židovskou radost a smutek v ní.

### Výstava výtvarného oboru ZUŠ Boskovice

*Muzeum regionu Boskovicka, 2. června 16.00, potrvá do 27. června*

To, že se vrací zpět do kulturních programů staré dobré klasiky, je jasný signál, že se vrací do normálu celá kultura. Taková klasická událost je právě třeba výstava výtvarky základní umělecké školy. Navštivte proto muzeum a zameditujte si mezi výtvory žáků ZUŠ Boskovice.

### Concentus Moraviae 2021: Ensemble Berlin Prag 

*Zámek Boskovice, 4. června v 19.30*

Moc nádherný a taky beznadějně vyprodaný koncert proběhne v rámci festivalu Concentus Moraviae. Česko-německo-izraelský soubor Ensemble Berlin Prag je složený z Dominika Wollenwebera a Viléma Veverky na hoboj, Mora Birona na fagot, Barbary Marii Willi na cembalo a také Ulricha Wolffa na kontrabas. Program se jmenuje Zelenka mezi Händelem a Bachem. Stačí snad už jenom napsat, že Jan Dismas Zelenka byl nedoceněný český skladatel a zařazení jeho děl mezi díla světově známých kolegů je jasný důkaz o tom, že to tak bylo. 

### Tanzkaffee #1 w/ Leafur

*Prostor, 5. června od 19.30*

Také v Prostoru se dějí zajímavé věci. Třeba nový cyklus Tanzkaffee se zaměřením na elektronickou taneční hudbu. Tentokrát zahraje Leafur svou porci lo-fi hop hopu a později přitvrdí do lo-fi house. Patrik Slezák alias Leafur [vydal nedávno také svoje první album Upcoming Wave](https://ohlasy.info/clanky/2021/02/rozhovor-leafur.html). Tak co, Patriku, můžeme se těšit na další vlny i v sobotu na Prostoru?

### Jeden svět: Zákon lásky

*Kino Panorama, 6. června v 19.30*

Další film z programu Jednoho světa, který můžete ještě stihnout, je Zákon lásky. Film je věnovaný otázce práva na manželství pro gay páry. Režírovala ho Barbora Chalupová, která se mimo jiné podílela i na dokumentu V síti, který sklidil velký úspěch u široké veřejnosti. Zákon lásky ukazuje střet liberálního a konzervativního světa v České republice a míru tolerance, které jsou Češi navzájem schopni. A co myslíte vy, má stát právo na to, aby určoval svým občanům, koho si mohou vzít a koho ne?

### Ohlasy naživo s Danem Štěpánským

*Prostor, 10. června 19.00*

Nemůžu vynechat náš ohlasácký pořad rozhovorů naživo, a to možná skutečně už naživo v hledišti se závěrečnou diskuzí hosta s diváky v závislosti na platných nařízeních. Hostem bude Dan Štěpánský, jednatel boskovické nemocnice Boskovice. Mluvit budeme o tom, jaké je to stát v čele zdravotnického zařízení během pandemické krize, jak nemocnice koronavirovou krizí procházela a prochází, ale samozřejmě také obecně o tom, jak těžké je udržet městskou nemocnici v provozu. Rozhovor bude nakonec neplánovaně bilanční, protože [Dan Štěpánský ve funkci končí](https://ohlasy.info/clanky/2021/06/stepansky-konci.html).

### Playground: Basstronic Control Crew

*Prostor, 11. června v 17.00*

Drum and bass v podání místních Basstronic Control Crew na Prostoru v rámci cyklu Playground.

### Živé slovo: debata s Janem Latou

*Prostor, 18. června v 19.00*

V Prostoru startuje také nový cyklus besed se zajímavými hosty Živé slovo. Jako první přijal pozvání Jan Lata, prezident Unie státních zástupců ČR a autor knihy Státní zastupitelství ve světle proměn. V čem je důležitá práce žalobců a státních zástupců? Jak funguje právo v zemi, kde je premiér trestně stíhaný? Je česká právní soustava vystavená politickému tlaku? O těchto otázkách budeme debatovat.

### Dobrý den, keramiko! 

*Kunštát, Panská zahrada, 18.–20. června*

V náhradním termínu nakonec proběhne letošní ročník keramické akce v Kunštátě. V pátek v 17 hodin ji zahájí vernisáž výstavy Terra Kunštát v areálu Jeskyně blanických rytířů v Rudce. A během víkendu budou keramici tentokrát v nádherném prostředí Panské zahrady vyrábět kachle, které budou po vypálení součástí brány umístěné ve veřejném prostoru. Z předchozích ročníků zůstává forma exhibice: kachle budou vznikat v obřím volně přístupném stanu, návštěvníci uvidí  proces výroby keramiky od prvního doteku hlíny až po výpal. Akci doplní workshopy točení na kruhu, ukázky výpalu dřevem i technikou Raku a prodejní výstava současné keramiky. 

### Amplitudy#3: Favorite Obsession & Carya

*Prostor, 19. června od 20.00*

Na třetích Amplitudách vystoupí kapela Favorite Obssesion, která hraje velice progresivní alternativně laděný pop rock, který by se dal také označit jako dream pop rock. Letos v lednu vydali EP Sad Disco a jsou z Mostu. Nerad bych informaci, že tato kapela pochází z Mostu, nějak zveličoval – ale faktem je, že zrovna tohle prostředí nikdy nebylo velkým rodištěm zajímavých hudebních projektů, tak třeba se to teď začne měnit. 

V dream popové muzice budeme pokračovat. Kapela Carya, dříve známá také jako Mimo, se pohybuje na pomezí elektronické, alternativně dream pop rockové hudby s prvky trip hopu. Magazín Headliner duo Carya označil letos v únoru jako naději české hudby.

### Dny evropského filmu

*Kino Panorama, 20.–23. června*

V červnu si Boskovice stihnou střihnout ještě jeden filmový festival, a to tradiční Dny evropského filmu. Během čtyř dnů proběhne v kině Panorama hned několik zajímavých projekcí pozoruhodných evropských snímků: Mlsných medvědích příběhů z Česka, Supernovy z Polska, VR projekce Strach a sny a Tata bojs & PSH & Hrubá hudba, jeden film Naslepo, VR Brejlando: Společenství vlastníků, dokument Nalaď se na budoucnost a na závěr úspěšný dánský film Chlast.

### Vernisáž grafika Jana Vičara: Umění zblízka

*Prostor, 25. června v 17.00*

Nová výstava začne tento měsíc také v Prostoru. Můžeme se těšit na Jana Vičara a jeho velkoformátové grafiky, jejichž vernisáž doplní výkladem o své tvorbě a technice. Jan Vičar také [letos získal cenu Vladimíra Boudníka](https://magazin.aktualne.cz/kultura/umeni/boudnikovu-cenu-dostal-grafik-jan-vicar-vystava-prazsky-hrad/r~d91d3fe0a77711eb9a61ac1f6b220ee8/) za přínos grafice za celoživotní dílo.

Dílna Umění zblízka, inspirovaná autorovou technikou, proběhne druhý den po zahájení – 26. června od 10.00. Kapacita je omezena, rezervace míst je nutná na adrese <gabykolcavova@gmail.com>.

### Autorské čtení Petra Borkovce

*Prostor, 27. června od 19.00*

Petr Borkovec má letos třetí nominaci na Magnesiu Literu. V minulosti byly nominované jeho dvě knihy poezie, nyní jde o soubor krátkých povídek Sebrat klacek z období vlastního dětství. S knihou Sebrat klacek dorazí i do Prostoru. Tak mu držte 8. června na Magnesia litera palce – anebo třeba taky ne a vyberte si svého favorita. Je toho tam jako vždycky víc než dost.

### Open Mic vol. 39

*Zámecký skleník, 30. června v 19:00*

Navštivte zámecký skleník, dokud tam nejsou ty kytky! Protože na konci června zde bude legendární stálice boskovických hudebních pořadů Open mic – a to je báječné! Vystoupí folkový písničkář a držitel dvou cen Anděl v kategorii folk a country Jan Smrž, svitavská písničkářka Pavla Boučková a dotřetice nás potěší také legendární duo Melda a spol., které každý kulturou protřelý Boskovák jistě dobře zná.