---
title: Dan Štěpánský končí jako jednatel boskovické nemocnice
perex: Po dvou letech se rozhodl ukončit své působení v čele Nemocnice Boskovice jednatel Dan Štěpánský. Podle starosty Jaroslava Dohnálka odchází Dan Štěpánský z osobních důvodů.
cover-photo: https://i.ohlasy.info/i/5a0ec4e6.jpeg
author: Tomáš Trumpeš
category: zpravodajství
tags: nemocnice
---

*Po dvou letech se rozhodl ukončit své působení v čele Nemocnice Boskovice jednatel Dan Štěpánský. Do nemocnice nastoupil už na podzim roku 2016 jako ekonomický náměstek tehdejšího jednatele Miloše Janečka. Po jeho odchodu se v únoru 2019 nejvyšší funkce v nemocnici [ujal nejprve z pověření rady](https://ohlasy.info/clanky/2019/02/stepansky-jednatelem.html), poté uspěl v konkurzu.*

{% photo src="https://i.ohlasy.info/i/5a0ec4e6.jpeg" caption="Dan Štěpánský" author="Tomáš Znamenáček" %}

Po dlouhém předchozí období, kdy nemocnici provázely politické spory, neustálé diskuse a napětí, to vypadalo, že nemocnice pod vedením Dana Štěpánského konečně prochází obdobím personální stability a klidnější atmosféry mezi zaměstnanci, mezi vedením nemocnice a města i směrem k veřejnosti. Toto období však poněkud nečekaně končí.

Podle starosty Jaroslava Dohnálka odchází Dan Štěpánský z osobních důvodů, kterým starosta rozumí, ačkoliv ho odchod jednatele mrzí. Situací se zabývala městská rada, která je zároveň valnou hromadou společnosti Nemocnice Boskovice. „Žádný z členů valné hromady z toho neměl radost,“ uvedl starosta Jaroslav Dohnálek. Ten byl již od podzimu informován o tom, že Dan Štěpánský bude asi muset Boskovice opustit. „Před časem mi sdělil, že už je nevyhnutelné tu situaci řešit. Opravdu se nejedná o souvislost s ekonomickým posouzením nemocnice a podobně, jsou to ryze osobní důvody,“ popsal starosta s tím, že s jednatelem mají nepsanou dohodu, že nemocnici bude řídit ještě po dobu výběrového řízení. Kdyby tomu tak být nemohlo, musela by rada někoho funkcí pověřit. Na rozdíl od svých dvou předchůdců tak stávající jednatel nekončí po volbách kvůli nesouladu s vedením města.

Sám Dan Štěpánský potvrdil, že odchází z vlastního rozhodnutí. „Problémy převážily nad přínosy toho, že jsem mohl řídit takto skvělou organizaci. Nemocnici se podařilo provést covidovou krizí, ta teď ustupuje a nemocnice si tak může najít nového energického manažera,“ uvedl pro Ohlasy. 

Městská rada odsouhlasila podmínky výběrového řízení včetně složení hodnotící komise. Plán je nyní takový, že by nového jednatele měla jmenovat po výběrovém řízení městská rada ve druhé polovině srpna. Funkce by se ujal podle toho, jak se mu případně podaří vyvázat z předchozího působiště.

„Je to škoda,“ zhodnotil situaci starosta Jaroslav Dohnálek. Nikde podle něj nemiluje svého šéfa sto procent podřízených, ale i ze strany zaměstnanců má vedení města odezvu, že situace litují. „Jednatel tam má dobrou pozici a dobré renomé. Ale člověk míní a život mění,“ řekl starosta s tím, že také vedení města se s Danem Štěpánským spolupracovalo dobře. K rozdílným pohledům docházelo minimálně a u drobnějších záležitostí. „V naprosté většině věcí byla shoda a spokojenost,“ uzavřel starosta Jaroslav Dohnálek.

Odcházející jednatel bude ve čtvrtek 10. června od 19 hodin hostem našeho streamovaného pořadu [Ohlasy naživo s Danem Štěpánským](https://www.facebook.com/events/501278754452645).