---
title: Jak jsme volili? ANO prohrálo i v kraji a v Boskovicích
cover-photo: https://i.ohlasy.info/i/0d86ba60.jpg
author: Tomáš Trumpeš
category: zpravodajství
tags: politika
---

*Volby do Poslanecké sněmovny skončily vítězstvím koalice SPOLU, kterou tvoří strany ODS, TOP 09 a KDU-ČSL. Celostátní výsledek je oproti hnutí ANO velice těsný, v Jihomoravském kraji i v Boskovicích je vítězství SPOLU o něco přesvědčivější.*

{% photo src="https://i.ohlasy.info/i/0d86ba60.jpg" author="Tomáš Znamenáček" %}

Do Poslanecké sněmovny nakonec pronikla jen čtyři uskupení: vítězná koalice SPOLU získala necelých 28 procent, což představuje 71 poslaneckých mandátů. Hnutí ANO získalo o necelé procento méně, ale vzhledem k přepočtům o jeden mandát víc – obsadí tedy 72 poslaneckých křesel.

Koalice Pirátů a Starostů nakonec získala pouze 15,6 procenta a přepočet na mandáty způsobil pohromu pro Piráty, jejichž voliči zjevně na rozdíl od těch starostenských nevyužívali kroužkování. Z celkových 37 mandátů pro koalici jich nakonec Starostové získali 33 a Piráti pouhé 4.

Tomio Okamura se stranou Svoboda a přímá demokracie dosáhl na necelých 10 procent hlasů, což představuje 20 poslaneckých mandátů.

Ze čtyř stran, které se pohybovaly na hraně pětiprocentní hranice nutné pro vstup do sněmovny, nakonec neuspěla ani jedna. Mezi poslanci tak končí ČSSD i komunisté a do sněmovny se nepodívá ani Přísaha Roberta Šlachty a seskupení Trikolóra, Svobodní a Soukromníci. Ve volbách tak propadly hlasy skoro 20 procent voličů.

### Kraj, okres, Boskovice

V Jihomoravském kraji nakonec koalice SPOLU dosáhla na 30 procent hlasů. Hnutí ANO pouze na 25, Piráti a Starostové 14 procent a SPD přes 9 procent. Nad pět procent se v domovském kraji Roberta Šlachty dostala Přísaha, zatímco ČSSD, KSČM a TSS propadly i zde.

V kraji se rozdělovalo 23 mandátů, SPOLU získalo 9, ANO 8, Piráti a Starostové 4 a SPD 2. Zvolenými poslanci se stali:

SPOLU: Petr Fiala (ODS), Jiří Horák (KDU-ČSL), Vlastimil Válek (TOP 09), Antonín Tesařík (KDU-ČSL), Miroslav Zborovský (KDU-ČSL), Marie Jílková (KDU-ČSL), Jana Bačíková (ODS), Pavel Blažek (ODS) a Pavel Kašník (ODS).

ANO: Alena Schillerová, Karel Rais, Miloslav Janulík, Taťána Malá, Lenka Dražilová, Lubomír Wenzl, David Štolpa a Lenka Knechtová.

Piráti a Starostové: Jana Krutáková, Martin Hájek, Petra Quittová a Josef Flek (všichni STAN).

SPD: Jan Hrnčíř a Lucie Šafránková

Na okrese Blansko vyhrálo SPOLU (27,4 %) nad hnutím ANO (26,42 %) poměrně těsně. Piráti a Starostové získali jen necelých 13 procent a SPD rovných 10 procent. V okresním měřítku uspěla i Přísaha se 6 procenty a ČSSD s 5,5 procenty.

Přímo v Boskovicích vyhrála koalice SPOLU se ziskem 28,5 procenta hlasů. Hnutí ANO získalo ve městě necelých 25 procent, Piráti a Starostové necelých 14 procent a SPD 9,5 procenta hlasů. I zde by se přes nutný pětiprocentní práh dostala ještě Přísaha a ČSSD.

### Preferenční hlasy

Nejvíc preferenčních hlasů získal v Boskovicích lídr koalice SPOLU Petr Fiala, zakroužkovalo ho 330 lidí. Z místních kandidátů dostal 211 hlasů Martin Staněk (ODS) a 188 Dagmar Hamalová (KDU-ČSL). 108 preferenčních hlasů dostal v Boskovicích Filip Jimramovský za Starosty a 62 Anna Trávníková za Piráty. 

Další strany s místními kandidáty už měly velmi nízké zisky. Zelené volilo v Boskovicích 68 lidí, Michal Staněk dostal 18 hlasů, Karel Žilka 5. Na kandidátce Trikolóry, Svobodných a Soukromníků získal z celkových 152 voličů 9 hlasů Karel Trefný a 6 Zdeněk Gardelka. Moravské zemské hnutí volilo v Boskovicích 13 lidí, domácího kandidáta Jaroslava Oldřicha jich zakroužkovalo 5. Aliance pro budoucnost dostala v Boskovicích 5 hlasů a její voliči prakticky nevyužili kroužkování, takže žádný takový hlas nedostala ani místní kandidátka Lenka Němcová. Robert Šlachta, který v Boskovicích studoval střední školu, zde dostal 70 preferenčních hlasů.

V celém kraji získal občanský demokrat Martin Staněk 1385 preferenčních hlasů, lidovecká kandidátka Dagmar Hamalová 1229, pirátka Anna Trávníková 2006, její partajní kolega z Kunic Filip Vítek 826, dále Filip Jimramovský za STAN 1152 a starosta ze Suchého Jakub Hlubinka 1901. Vítězkou pomyslné soutěže místních kandidátů na preferenční hlasy se tak stala Anna Trávníková.

Zajímavou politickou dohru by mohly mít volby i pro boskovického starostu Jaroslava Dohnálka (ODS), přestože v nich nekandidoval. Je totiž prvním náhradníkem ODS v krajském zastupitelstvu, a pokud by se zvolený poslanec Pavel Kašník, který je krajským zastupitelem, svého krajského mandátu vzdal, posune se boskovický starosta na jeho místo a v krajském zastupitelstvu doplní aktuálně jediného místního zástupce – Lukáše Holíka z hnutí ANO.
