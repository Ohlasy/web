---
title: Boskovická koalice se rozpadla. ANO nepřekouslo střet zájmů místostarosty Mazáče
cover-photo: https://i.ohlasy.info/i/f6187fdc.jpg
perex: "Rok a půl před komunálními volbami se rozpadla koalice vládnoucí boskovické radnici: ODS, ANO, Sportovci, TOP 09 a Boskováci."
author: Tomáš Trumpeš
category: zpravodajství
tags:
    - politika
    - střet zájmů Radka Mazáče
---

*Rok a půl před komunálními volbami se rozpadla široká a křehká koalice vládnoucí boskovické radnici: ODS, ANO, Sportovci, TOP 09 a Boskováci. Koaliční smlouvu vypovědělo hnutí ANO, nechtělo pokračovat s místostarostou Radkem Mazáčem (STAN a Sportovci), [který čelí nařčení ze střetu zájmů](https://ohlasy.info/clanky/2021/01/stret-zajmu-mazac.html).*

{% photo src="https://i.ohlasy.info/i/f6187fdc.jpg" caption="Vedení města: místostarostové Radek Mazáč a Lukáš Holík, starosta Jaroslav Dohnálek" author="Tomáš Trumpeš" %}

### ANO

„Vzniklá koaliční jednání a následné rozvázání koaliční dohody z naší strany je reakcí na dění okolo neuvolněného místostarosty pana Radka Mazáče, jehož postoj k současnému dění a probíhajícím klíčovým projektům neodpovídal našim očekáváním a nesouhlasíme s nimi,“ uvedl v oficiální zprávě místostarosta a šéf boskovického hnutí ANO Lukáš Holík.

Konkrétně ANO Radku Mazáčovi nevytýká jen přístup ke střetu zájmů a způsob vysvětlování celé kauzy veřejnosti, ale také vedení projektu stavby sportovní haly a konkrétně zapojení odborné veřejnosti do [plánované pracovní skupiny](https://ohlasy.info/clanky/2021/02/hala-navrh.html). Ta se zatím nesešla a nejednala ani online.

Z těchto důvodů ANO podle Lukáše Holíka požádalo o vyvození osobních politických důsledků a výměnu na postu neuvolněného místostarosty. Tento požadavek však Sportovci neakceptovali. „Tím pádem dochází k jediné možné alternativě, kterou je vypovězení koaliční smlouvy,“ popsal Lukáš Holík.

Ten zároveň zdůrazňuje, že koalice pod vedením starosty Jaroslava Dohnálka (ODS) fungovala jinak velice dobře, hnutí ANO bylo rádo její součástí a podařilo se podle něj rozběhnout a někdy již i dokončit řadu důležitých věcí. Jako nejlepší řešení pro zbývající rok a půl do voleb tedy vidí pokračování stávající koalice bez Sportovců a s jedním novým partnerem. „Jak vidím jednání rady města a složitost fungování úřadu, určitě by nebylo vhodné rok a půl před volbami něco zásadně měnit,“ domnívá se Lukáš Holík, ačkoliv se ostatní koaliční partneři k ANO v požadavku na odchod Radka Mazáče nepřidali. Uznává, že vypovězení koaliční smlouvy vypadá jako destruktivní krok, ale vysvětluje, že jiná cesta ze situace nebyla možná, když Radek Mazáč odmítal odejít. Teď podle Lukáše Holíka záleží, jak se k dalším jednání postaví ostatní partneři. „Věřím, že tu káru spolu budeme tlačit dál, ale záleží to na nich,“ dodal Lukáš Holík s tím, že rozhodnutí bylo i pro něj osobně velmi těžké a v průběhu posledních týdnů prý zestárl o několik let. „Jiná varianta ale holt nebyla,“ opakuje.

Hnutí ANO vypovědělo koaliční smlouvu, ale Lukáš Holík nerezignoval na post místostarosty a ani Petr Axman na post radního. Vedení města tedy zatím může pokračovat, dokud se nedomluví nová koalice a nesejde se nové zastupitelstvo, které dohodnuté změny potvrdí. „Do té doby budu normálně ve funkci a budu odpovídat za své gesce, i teď jsem na úřadě a za chvíli mám jednání,“ popsal Lukáš Holík.

### STAN a Sportovci

Ohlasům se zatím nepodařilo získat vyjádření místostarosty Radka Mazáče. Druhý zastupitel za Sportovce Jiří Pevný se vyjádřil, že výměna na postu místostarosty byla a je pro jejich uskupení nepřijatelná.

### ODS

Jako nešťastnou hodnotí situaci starosta Jaroslav Dohnálek. Zejména v nouzovém stavu, kdy má město plno jiných úkolů než řešit politiku. „Ale život to holt přináší, tak teď musíme řešit politiku,“ uvedl starosta. 

Koalice se podle něj snažila situaci vyřešit smírčím řízením, ale ANO nebylo spokojeno a neakceptovalo postoj zbývajících tří stran, že by střet zájmů místostarosty Mazáče měla řešit přestupková komise a politici by měli vyčkat na její závěr. „Když jsme my ostatní řekli, pojďme to teď trochu zklidnit, podejme ten podnět a po prošetření podnětu – kdyby byl ve střetu zájmů – musí pan místostarosta přijít s nějakým politickým a osobním řešením, tak kolegové z ANO naznali, že jim to nedostačuje a rozvázali koalici,“ popsal průběh situace Jaroslav Dohnálek. 

Opodstatněnost požadavku ANO, aby Radek Mazáč ve funkci skončil, podle něj závisí na tom, jak má kdo nastavený práh. „Já na to neumím úplně odpovědět,“ vyjádřil se starosta. Sám vyzýval ke smířlivosti. Prošetření podnětu u přestupkové komise byla podle něj podmínka ODS. Jestli na něm bude trvat i případná další koalice se teprve ukáže, ale ODS by na tom v případě účasti Sportovců pravděpodobně trvala.

Představu o nové koalici starosta má, ale nechce ji sdělovat přes noviny. Jednání začínají a budou probíhat v nejbližších dnech. Zároveň starosta potvrdil své vyjádření pro ČTK, že by v příští koalici preferoval přítomnost všech tří stran celostátního spojenectví SPOLU – tedy kromě jeho ODS se jedná o TOP 09 a KDU-ČSL. Právě tyto strany osloví jako první.

Jestli budou v takové koalici pokračovat spíše Sportovci, nebo ANO, nechtěl spekulovat. Ale určitě chce jednat i s hnutím ANO, přestože rozbilo dosavadní koalici. Bavit se nechce pouze s KSČM. A nejprve si chce vyslechnout také názory svých spolustraníků, proto svolal místní radu ODS.

### KDU-ČSL

Poměrně stručně zatím na situaci reagoval předseda boskovických lidovců Michal Knödl. Lidovci se nejprve sejdou jako zastupitelský klub a budou debatovat o tom, jaké varianty by jim přišly schůdné. Společný postup stran celostátní koalice SPOLU se podle něj nabízí. K prvnímu jednání už byli lidovci vyzváni. Na pokračování místostarosty Radka Mazáče ve funkci sám názor má, ale zatím ho nechce veřejně sdělovat. Ještě opatrnější byl Michal Knödl k otázce případného vlastního angažmá ve funkci místostarosty. „To je teď hodně spekulativní, ještě včera mě nenapadlo, že by se mě na to někdo ptal, v tuto chvíli říkám ne, ale v politice je to nikdy neříkej nikdy,“ uvedl pro Ohlasy.

### TOP 09

Radního za TOP 09 Dominika Božka situace mrzí, koalice podle něj pracovala dobře. Pro ANO a Sportovce je to podle něj bohužel asi nevratné, on sám by si klidně dovedl představit, že by v koalici pokračovaly obě tyto znesvářené strany. Vítal by, kdyby se součástí koalice stali i lidovci jako třetí člen celostátní koalice SPOLU. Obecně zastává názor, že širší koalice by byla lepší, spolupracovat by neuměl jen s komunisty. TOP 09 aktuálně nemá zájem usilovat třeba o post místostarosty.

Místostarostu Radka Mazáče by byl ochoten ve funkci dál akceptovat, ale pouze za určitých podmínek. Zejména Dominik Božek akcentoval změnu komunikace Radka Mazáče směrem k veřejnosti při vysvětlování jednotlivých kauz. „Všichni jsme čekali, že to vysvětlí médiím a veřejnosti, a to bohužel nenastalo. To je špatné,“ uvedl Dominik Božek s tím, že v radě místostarosta své záležitosti vysvětlit dokázal. Některé věci se mu sice věcně nelíbily, ale neviděl to jako důvod dál nepokračovat a daly se podle něj napravit. Na situaci ho především mrzí, že hrozí ztráta zbývajícího času do voleb, protože už tak je dnes hodně věcí, které práci na radnici brzdí.

### ČSSD

Překvapení nad situací vyjádřil šéf boskovických sociálních demokratů Petr Malach. O případném vstupu do koalice je ČSSD ochotna jednat, ale konkrétní mantinely zatím nemá nijak stanovené. Na středu proto Petr Malach svolal mimořádné jednání zastupitelského klubu i místní organizace. On osobně žádné limity nevidí a sám zatím ani nechtěl říct, jestli by byl ochoten akceptovat koalici, ve které by Radek Mazáč zůstal místostarostou. „Nevím. Přiznám se, že na to teď nedokážu odpovědět,“ uzavřel Petr Malach. 

### Piráti

Boskovičtí Piráti zatím nemají zcela jasno v tom, na jakém koaličním uspořádání by byli ochotni participovat. Podle zastupitele a lídra z minulých voleb Radka Šamšuly je zatím nikdo neoslovil a sami budou o případných mantinelech teprve jednat. Primární je pro ně především program. „Bavíme se hlavně o programu, o tom, co je reálné stihnout. Pokud bychom jednali s kýmkoliv, jde hlavně o to, abychom si řekli, co jsme reálně schopni za rok zvládnout a stihnout. Jestli má vůbec cenu do takového projektu jít,“ uvedl Radek Šamšula. Na otázku, zda by vstoupili do koalice, ve které by Radek Mazáč pokračoval jako místostarosta, odpověděl sám za sebe, že on by k tomu ochotný nebyl. Společné stanovisko zatím Piráti nemají, ale proti střetu zájmů se v minulosti jasně vymezovali. „Nedovedu si představit, co by se muselo stát, abych kývl na to, že bychom nahradili ANO v současné koalici,“ vyjádřil se Radek Šamšula.

### KSČM

Příliš překvapen nebyl rozpadem koalice opoziční zastupitel za KSČM Vladimír Farský. Situaci sledoval a o problémech věděl. „Velice oceňuji, že ANO zachovalo takovýto zásadový postoj, ale o to víc očekávám, co se bude dít dál, jestli Lukáš Holík opustí svou pozici místostarosty a veškerou svou rozdělanou práci,“ uvedl Vladimír Farský. Důvod ANO k odchodu plně chápe a respektuje. Pokud do koalice míří lidovci a Lukáš Holík deklaruje, že chce nadále spolupracovat s ODS a TOP 09, nepokládá Vladimír Farský za příliš pravděpodobné, že by mohlo dojít k úplnému obratu na politické scéně a vlády by se ujala bývalá koalice ANO + ČSSD + KDU-ČSL s Piráty a právě podporou KSČM. Tyto strany disponují dohromady většinou 16 mandátů. Vladimír Farský nemá informaci, že by takovéto rozhovory probíhaly. Připomněl také, že pokud by pouze lidovci nahradili hnutí ANO, měla by nová koalice těsnou většinu 14 hlasů oproti 13 opozičním.

### Boskováci

Na případné oslovení bude čekat jediný zastupitel nejslabšího boskovického politického uskupení Boskováci Jaroslav Oldřich. Podle svých slov nemá žádnou preferenci, jak by nová koalice měla vypadat, žádné jednání s ním zatím neproběhlo.

*(Článek vznikl ve spolupráci s redakčním kolegou Markem Osouchem.)*
