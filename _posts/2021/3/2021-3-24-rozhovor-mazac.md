---
title: „Střet zájmů? To se musíte zeptat pana Holíka.“
cover-photo: https://i.ohlasy.info/i/obsjenk.jpg
perex: V Boskovicích se po rozpadu koalice rozběhla jednání o novém koaličním uspořádání. Ohlasy v této souvislosti vyzpovídaly místostarostu za uskupení STAN a Sportovci Boskovice Radka Mazáče, kvůli němuž hnutí ANO vypovědělo koaliční smlouvu.
author: Marek Osouch
date: 2021-03-24 8:00:45
category: rozhovory
tags: politika
---

*V Boskovicích se po [rozpadu koalice](https://ohlasy.info/clanky/2021/03/pad-koalice.html) rozběhla jednání o novém koaličním uspořádání. Ohlasy v této souvislosti vyzpovídaly místostarostu za uskupení STAN a Sportovci Boskovice Radka Mazáče, kvůli němuž hnutí ANO vypovědělo koaliční smlouvu. Požadovalo totiž jeho rezignaci, na kterou on ale nepřistoupil.*

{% photo src="https://i.ohlasy.info/i/obsjenk.jpg" caption="Radek Mazáč" author="Tomáš Znamenáček" %}

**Co říkáte na to, že se kvůli vám rozpadla boskovická koalice?**

Je to názor hnutí ANO a o tom je politika, o tom je demokracie.

**Mezi výtkami, [které zveřejnilo hnutí ANO](https://www.facebook.com/holik.lukas/posts/3021687691423325), je na prvním místě možný střet zájmů u stavby okrsku centrálního zásobování teplem. Vy jste dopředu neoznámil, že firma Energochem, kde působíte, bude na zakázce spolupracovat jako subdodavatel. Vnímáte to jako chybu?**

Já si nemyslím, a už jsem to uváděl i na zastupitelstvu, že by došlo ke střetu zájmů.

**Ta má otázka byla trochu jiná: vnímáte jako chybu, že jste dopředu, třeba i koaličním partnerům, neřekl, že i vlivem problémů hlavního zhotovitele nebo čehokoliv jiného se dostala vaše firma jako subdodavatel k této zakázce?**

To není moje firma, pane Osouchu, a jak říkám, já si nemyslím, že by došlo ke střetu zájmů.

**Dobře, není to přímo vaše firma, ale působíte tam jako jeden z vrcholových manažerů.**

Nepůsobím tam jako jeden z ředitelů, pane Osouchu.

**Proč jste tedy uveden na webových stránkách jako ředitel pro strategii?**

Nejsem tam uvedený, pane Osouchu.

**[Já mám ty stránky před sebou](http://energochem.cz/cs/kontakt-new/), jak spolu teď telefonujeme.**

To asi těžko.

**Takže to tam není?**

Já jsem tam v představenstvu, ostatní funkce v této společnosti nesdílím.

{% photo src="https://i.ohlasy.info/i/c30165fe.png" caption="Snímek z webu energochem.cz v den vydání rozhovoru" author="Tomáš Znamenáček" %}

**Pojďme k druhému bodu prohlášení hnutí ANO, kde se píše, že jste dostatečně nevysvětlil veřejnosti možný střet zájmů, o kterém říkáte, že se v něm necítíte. Jak vy byste na to reagoval?**

To se musíte zeptat pana Holíka, co tím myslel nebo kam tím míří.

**Třetí výtka se týká sportovní haly, kterou máte na starost, a také dosud nezahájeného fungování pracovní skupiny, [která by se na tomto investičním záměru měla podílet](https://ohlasy.info/clanky/2021/02/hala-navrh.html). Vnímáte zde nějaké selhání, když vám to koaliční partner vyčítá?**

Určitě ne. Ten proces byl schválen, všichni jsme se shodli, že takto bude probíhat a já jsem i koaliční partnery informoval, že po zahájení toho investičního záměru bude trvat asi jeden měsíc, než bude vytvořen nějaký dokument, nad kterým se sejdeme a budeme o něm diskutovat.

**Nicméně ta pracovní skupina už měla zasedat, [pak bylo městem oznámeno](https://www.facebook.com/mestoboskovice/posts/3875313355884599), že z důvodu protiepidemických opatření se termín jednání posouvá na konec března. Proč skupina nejednala formou online zasedání? Nebo jste to nepovažoval za vhodné?**

Zaprvé nebylo ohlášeno, že by se skupina měla sejít v nějakém termínu. Hned na začátku byla z mé iniciativy skupina vytvořena a hned na začátku bylo řečeno, že se sejde řádově do jednoho měsíce, což je řádově na konci března.

**Na webu a facebooku města bylo sděleno, že se zatím nesešla kvůli protiepidemickým opatřením a že se proto sejde až na konci března.**

Já musím zopakovat, že moje prohlášení k pracovní skupině a setkání bylo: koncem března.

**Hnutí ANO požadovalo vaši rezignaci na post místostarosty. Přicházelo to v úvahu? Přemýšlel jste nad tím, že byste rezignoval a nahradil vás kolega a zastupitel Jiří Pevný?**

Podle koaliční smlouvy je záležitostí každého uskupení, jak si obsadí tento personální post. My podle této smlouvy post obsadili a tím máme tuto funkci danou.

**Tomu rozumím. Ale ta situace se nějak změnila a druhý největší partner koalice má problém s vaším dalším působením v koalici. Přemýšlel jste, že by vás nahradil pan Pevný, aby se ta situace vyřešila? Hnutí ANO nezpochybňovalo nárok Sportovců na tento post, výtky byly směřovány k vaší osobě.**

Koaliční partner si dal podmínku, která není uvedená v koaliční smlouvě. On si tu situaci vyhodnotil, jak si ji vyhodnotil.

**Dobře, ale já tu otázku zopakuji potřetí. Přemýšlel jste o tom, že byste situaci vyřešil odchodem z vedení a rady města?**

Za celý klub Sportovci pro Boskovice jsme prohlásili, že zůstáváme v tom personálním obsazení, jaké bylo na začátku volebního období nastaveno.

**Takže jste o tom nepřemýšlel, že byste to místo opustil?**

Asi taky odpovídám potřetí a v tomto duchu.

**Podle jiných partnerů, [například pana starosty Dohnálka](https://ohlasy.info/clanky/2021/03/pad-koalice.html), padla na jednáních varianta, že by se váš možný střet zájmů, mohl vyřešit prošetřením v přestupkové komisi. S tím byste případně souhlasil, kdyby to ANO akceptovalo?**

Já myslím, že to byla varianta, která byla na stole a hnutí ANO ji nepřijalo.

**A vy byste s ní problém neměl?**

Já tuto variantu podporoval a byla na stole v rámci koaličních jednání.

**Podle prohlášení vašeho uskupení Sportovců jste měli k práci pana Holíka připomínky. Například změny v odpadovém hospodářství podle vás dostatečně nevysvětlil veřejnosti. Na základě čeho k tomu docházíte?**

Z diskuze se spoluobčany a z toho, jak je to vnímáno ve městě.

**Druhá věc ve vašem prohlášení je, když teď budu citovat: „Rovněž vidíme střet zájmů a pochybení na straně pana místostarosty při prosazení firmy provozující koloběžky bez výběrového řízení.“ Kde vidíte ten střet zájmů?**

Tak, jak je tam uvedeno. To znamená, kdo s kým komunikoval a jakým způsobem se vybíral.

**Můžete to více rozvést?**

V tuto chvíli není nutno.

**Jedná se o firmu Bolt, kterou v Boskovicích [zastupoval pan Jakub Dvořák](https://ohlasy.info/clanky/2020/08/rozhovor-dvorak.html). Vidíte střet zájmů v tom, že se s místostarostou osobně znají? Nebo jak tomu mám rozumět?**

V podstatě tak, jak jste odpověděl, tak si myslím, že to je, co jste chtěl slyšet.

**Že tedy vyhověl svému známému?**

Tak vy jste popsal tu situaci, ať si ji každý vyhodnotí.

**Jaký je smluvní vztah mezi městem Boskovice a tou firmou, když píšete o nekonání výběrového řízení?**

To se musíte zeptat pana Holíka, který to má v gesci.

**Já jsem měl za to, že tam žádný smluvní vztah není. Město za to, co vím, nijak neplatí, takže jako laik jsem měl dojem, že tam ani nebyl smluvní vztah potřeba.**

Jak říkám, musíte to řešit s kolegou, teď vám neumím říct přesné detaily.

**Jak by podle vás měla vypadat nová koalice? Jen ANO nahradit jinou stranou, nebo si myslíte, že se koalice více promění?**

Musím říci, že vedoucí silou jsou jiní partneři, takže počkáme, jak se rozhodnou silnější skupiny v rámci tohoto koaličního jednání a následně budeme jednat.

**Myslíte si, že budete v koaličních jednáních postupovat společně jako stávající koalice, když odmyslím ANO?**

Teď bych nechtěl komentovat záměry, kdo s kým bude jednat, je to předčasné. V brzké době to bude mít nějakou konturu, která bude schopna existovat jako koalice.

**Vy už jste jako Sportovci začali s ostatními stranami jednat?**

V tuto chvíli ještě počkáme, jak se situace bude vyvíjet. Nemá cenu teď předjímat, co bude a kdo s kým bude jednat.
