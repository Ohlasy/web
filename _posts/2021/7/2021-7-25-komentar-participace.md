---
title: Jedním z témat příštích voleb by mohla být participace
cover-photo: https://i.imgur.com/mmTGvY0.png
perex: Sněmovní volby jsou za dva a půl měsíce a budou mít značný vliv i na příští uspořádání radnic. Proběhnou ve chvíli, kdy bude do dalších obecních voleb zbývat poslední rok. Co by mohlo být štěpícím tématem v Boskovicích?
author: Tomáš Trumpeš
category: názory a komentáře
tags: politika
---

*Do sněmovních voleb zbývají jen dva a půl měsíce, kampaně už začínají požírat poslední zbytky veřejného prostoru a na náměstích se začínají objevovat vrcholní politici. Výsledky jsou vzhledem k tomu, kolik lidí se rozhoduje na poslední chvíli, obtížně predikovatelné, jedno je ale jisté – budou mít značný vliv i na komunální volby a příští uspořádání radnic. Sněmovní volby totiž mimo jiné proběhnou ve chvíli, kdy bude do dalších obecních voleb zbývat poslední rok.*

{% photo src="https://i.imgur.com/mmTGvY0.png" caption="Pracovní skupina ke sportovní hale" author="Jaroslav Parma" %}

Celostátní politika se na té komunální vždy odrazí a pro strany bude důležité, z jakých startovních pozic budou do komunální kampaně vstupovat. Je jistě výhodou jít do komunálních voleb pod značkou vládní strany, případně rovnou strany premiérské. I na místní volby bude mít vliv, jestli v premiérském křesle usedne zástupce ANO, Pirátů nebo ODS, případně překvapivě někdo úplně jiný. Možná ještě větší vliv na sílu některých stran ale bude mít skutečnost, jestli se ve sněmovně vůbec udrží. Odchod hrozí hlavně ČSSD a komunistům, protože TOP 09 a KDU-ČSL se pojistily vstupem do koalice SPOLU – i u nich však výsledný počet mandátů může znamenat, že se definitivně zapíšou jako strany marginálního významu, nad smyslem jejichž samostatné existence se vznáší otazníky.

Boskovická politická scéna je teď poměrně pestrá, do značné míry roztříštěná a nepřehledná. Počet politických uskupení je nadmíru vysoký, na druhou stranu to vypadá, že domluvit se může takřka kdokoli s kýmkoli, takže pro voliče nemusí být zrovna čitelné, koho a proč vlastně volí. Zvláště po posledním radničním převratu už zde rozhodně nemáme dva bloky, které by stály proti sobě a my bychom mohli počítat a odhadovat, který z nich by mohl po příštích volbách převážit. V koalici vedle sebe sedí bývalí sokové ČSSD a ODS, v opozici zase znesváření místostarostové z ANO a Sportovců. Lídr Pirátů, kteří chtěli být příslibem progresivní a reformní politiky, hlasuje s vedením města v tak klíčové věci, jako je přístup radnice k developerům, kteří se zle podepsali na dosavadní nové výstavbě. Reformní étos Pirátů tak asi nepřekročí sekání trávníků, marginální poplatky z kulturních akcí a další kosmetická témata. Do seriózní a radikální polemiky kupříkladu u dopravních řešení, která radnice připravuje, se z politiků nemá nikdo. Konformní je v těchto velkých a klíčových tématech i nový adept na opozičního lídra Lukáš Holík, který v minulé koalici ztělesňoval progresivní křídlo. Všichni politici společně pak mlčí k tak klíčové věci, jako je modernizace boskovického školství.

Pořád se samozřejmě může stát, že se pro příští volby zformuje ještě nějaké nové, opravdu reformní a kompetentní uskupení. Voličům toužícím po hlubší proměně místní politiky by to mohlo přinést naději. Na druhou stranu by pokračovalo rozmělnění politické scény, které v Boskovicích zdá se směřuje k tomu, že v nadsázce řečeno v zastupitelstvu nakonec usedne 27 politických lídrů. Pokud nás tedy strany po celostátním vzoru nepřekvapí utvořením předvolebních koalic. Zatím tomu ale nic nenasvědčuje.

### Štěpící téma

Najít opravdové štěpící téma, které by mohlo být vodítkem pro příští komunální volby a pro budoucí politiku Boskovic, může být obtížné. Vzhledem k aktuálnímu dění ve městě tady ale jedno takové téma je. A to je participace – zapojení odborné i širší veřejnosti do plánování, práce i rozhodování o tom, kam se město bude ubírat. V poslední době se v tomto ohledu staly dvě velmi zajímavé věci, které význam participace ukázaly. Výrazným úspěchem skončilo přihlašování projektů do druhého ročníku participativního rozpočtu. A poněkud zvláštním způsobem probíhá příprava investičního záměru sportovní haly v Červené zahradě se zjevně drhnoucím přispěním pracovní skupiny a dosti opatrnou veřejnou diskusí.

První případ PaRo nám dokládá, že v oblasti participace je na straně veřejnosti velký potenciál, druhý příklad sportovní haly zase ukazuje, že na straně radnice jsou v tomto ohledu ještě velké rezervy. Můžeme tak sledovat, kdo z politických uskupení ve městě má, a kdo nemá chuť a plán boskovickou radnici v tomto směru dál rozvíjet a otevírat. Do voleb zbývá ještě něco přes rok. Nebo už jen něco přes rok?
