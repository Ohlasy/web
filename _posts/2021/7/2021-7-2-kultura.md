---
title: Kulturní výběr na červenec
cover-photo: https://i.ohlasy.info/i/ac0a531d.jpeg
perex: Je to tady! Festivalová sezóna začala, projekce v letním kině jsou už dávno v plném proudu a čeká nás moc moc moc velká spousta elektronické hudby v Prostoru. Ani tento měsíc nepřijdeme o Ohlasy naživo nebo pořádnou nálož jazzu! Je toho hodně a bude to výborné. Možná až moc.
author: David Liber
category: zpravodajství
---

*Je to tady! Festivalová sezóna začala, projekce v letním kině jsou už dávno v plném proudu a čeká nás moc moc moc velká spousta elektronické hudby v Prostoru. Ani tento měsíc nepřijdeme o Ohlasy naživo nebo pořádnou nálož jazzu! V červenci nás čeká totiž velice speciální jazzová událost v Letovicích, koncert za účelem vzpomínky na jazzového [dědka Miloše Winklera](https://ohlasy.info/clanky/2020/04/vzpominka-winkler.html). Na koncertě vystoupí skutečné hvězdy současné české jazzové scény a já už teď cítím, že to bude opravdu výjimečné. Určitě se běžte podívat na První krávu do letního kina, nebo se stavte na festival 3+1, který má letos skutečně výborný program. Je toho hodně a bude to výborné. Možná až moc.*

{% photo src="https://i.ohlasy.info/i/ac0a531d.jpeg" caption="Na konci července nás v Prostoru čeká zahřívací kolečko festivalu Raveyard, takhle vypadal jeho loňský ročník" author="Tomáš Znamenáček" %}

### Tanzkaffee: Oneiro & OldBoy

*Prostor, 2. července 18.00*

Odpolední poslechovka v podání několika DJs, to už je takový tradiční prostorový mód. Tentokrát budou hrát místní Oneiro a OldBoy v rámci nového cyklu Tanzkaffee.

### Playground: Leafur, Say, 0 charm

*Prostor, 3. července 18.00*

Ani tentokrát nebude chybět starý dobrý cyklus elektronické hudby Playground. Čekají nás Say, 0 charm a také můj oblíbený [Leafur](https://ohlasy.info/clanky/2021/02/rozhovor-leafur.html), který vydal relativně nedávno album Upcoming Wave, [které určitě stojí za poslech](https://leafur.bandcamp.com/album/upcoming-wave), pokud jste tak ještě neučinili.

### Film: První kráva

*Letní kino, 5. července 21.30*

Pokud bych měl něco za červenec vybrat z projekcí v letním kině, tak je to právě tento film. První kráva je skvělý a úspěšný film z prostředí Ameriky na počátku devatenáctého století. Pojednává o mužském přátelství, drsných poměrech a životních podmínkách z té doby. Snímek má na svědomí nezávislá filmařka Kelly Reichardt.

### Ohlasy naživo s Adamem Svobodou

*Prostor, 7. července 19.00*

Přes letní prázdninové období samozřejmě poběží bez přestávky i náš pořad Ohlasy naživo, tentokrát ve speciální festivalové verzi. Naproti Nikol Halamáskové usedne produkční a dramaturg Adam Svoboda, který donedávna působil v klubu Potrvá v Praze a stará se o dramaturgii festivalového Palouku potrvá. Jsem zvědavý, podle jakého klíče vybíral kapely na letošní festival. Palouk Potrvá je osobité, originální a kouzelné místo pro koncerty a program tam každý rok stojí za poslechnutí. Ohlasy naživo si můžete jako vždy poslechnout také zpětně ve vaši oblíbené podcastové aplikaci jako audio verzi. 

### Festival pro židovskou čtvrť Boskovice

*Všude, 8–11. července furt*

Spousta koncertů, divadel, filmů a výstav! To je festival pro židovskou čtvrť, který není třeba ani představovat. Protože vypíchnutí třeba jenom pár bodů z programu by vydalo na celý článek, tak vám doporučuji vyčkat na ohlasáckou anketu, která se právě na program festivalu ptá a respondenti doporučují jednotlivé události. Po minulém ročníku, který proběhl ve zmenšeném módu se festival vrací v plné síle a jak to tak vidím, Boskovice budou opět praskat ve švech. Bude to zase velký a šílený masakr, jak má být, pod režií Unijazzu.

### BigyFest – Vzpomínka na jazzového dědka

*Parčík u busty Václava Havla v ulici Tyršova, Letovice, 9. července 18.30*

Miloš Winkler byl jednou ze zásadních postav produkce místních jazzových koncertů. Koncerty v sále letovické zušky, které probíhaly pod jeho vedením a nyní probíhají pod vedením jeho syna Erika Winklera, jsou prostě kouzelné a mají svého specifického ducha. Vždy jsem vnímal činnost obou Winklerů jako takový malý sympatický ostrůvek kultury v Letovicích. Všechna čest, protože Miloš Winkler dostal často do svých Letovic muzikanty, kteří byli na špičce svého oboru, a to je prostě výborné.

Vzpomínka na jazzového dědka se měla konat již minulý rok. Plány bohužel zkomplikovala pandemická situace, a tak se tento koncert, na který vznikla speciální kapela složena právě ze současných hvězd české jazzové scény, musel přesunout na letos. Vystoupí Libor Šmoldas, Markéta Foukalová, Tomáš Hobzek, Vilém Spilka nebo Radek Zapadlo. 

### Tanzkaffee #2 w/ Say, Preshy

*Prostor, 16. července 19.00*

A s podvečerními poslechovkami elektronické hudby ještě ani zdaleka nekončíme. Tentokrát to bude psychedelický liquid soul v podání Say a Preshy. 

### 20 let FREEFALL crew

*Prostor, 17. července 14.00*

Tak tohle bude taky tucka jak tenkrát. Dojděte na párty plnou té nejlepší elektronické taneční hudby. Nebude chybět house, techno, chillout, nebo liquid dnb. No prostě krása všech krás v podání Voodoo Pieta, Marka Smitha, Cruze, T-Raidra a dalších.

### Promenádní koncert: Jazz teachers (KZMB)

*Park u zámeckého skleníku, 18. července 17.00*

Nová formace učitelů hudby ze ZUŠ Letovice, Velké Opatovice a Boskovice se představí v rámci letní boskovické promenády. Kapelu doplní trumpetista Richard Hora, člen pražského Golden Big Bandu. Na repertoáru mají široký výběr jazzových a swingových fláků. Prostě ideálně strávené odpoledne s nápojem v ruce a jazzem v uších venku před skleníkem.

### Koncert Jarka Nohavici

*Letní kino, 22. července 20.00*

Není to poprvé, co Jarek Nohavica vystoupí v amfiteátru letního kina. I tentokrát vystoupí se svými spoluhráči, varšavským Robertem Kusmierskym (akordeon a piano) a plzeňským Pavlem Plánkou (perkuse). Koncert Jarka Nohavici je prostě sázka na jistotu, pokaždé lidi dojme a zároveň pobaví. Takový zážitek, který je ještě umocněný prostředím letního kina, stojí za to.

### Promenádní koncert: Vlasťa Šafařík trio

*Park u zámeckého skleníku, 25. července 17.00*

Letovický Hendrix Vlasta Šafařík se představí v divokých polohách písní Jimmiho Hendrixe, Black Pummas a Binga Crosbyho a dalších legend. Dejte si pořádnou nálož rock'n'rollu nebo si v klidu zadumejte u ambientnější polohy písní od Nicka Cavea a Neila Younga, kterou jsme nově společně ladili s bubeníkem Matyášem Hoklem.

### RAVEYARD FESTIVAL Warm-up

*Prostor, 25. července 17.00*

Raveyard festival se nezadržitelně blíží, a proto kluci z Mindicted udělali takovou malou předehru k celé akci. Příprava na Raveyard festival v režii Mindicted crew stejně jako celý festival Raveyard na Prostoru určitě nezklame.

### Festival 3+1 

*Letní kino/Kulturní dům/Areál koupaliště, Letovice, 26.–31. července*

3+1 je stará dobrá klasika regionální kultury se svoji domácí, letovickou atmosférou. Letos to bude ještě lepší než minule. Čeká nás ska v podání Band-a-sky, Jamaron, nebo Karel Kahovec. Osobně mám ale co se týče programu největší radost z Ondřeje Rumla. Ruml je výborný, ať už je to jakákoliv jeho poloha. Například vokální solový projekt Na hubu nebo třeba jeho interpretace písniček Voskovce a Wericha stojí za to. Celý program doplní Jiří Kotača Quartet a hlavně headliner a legenda jazzového zpěvu Peter Lípa. Program je letos skutečně výborný.

### Veganská společenská večeře #23

*Prostor, 30. července 17:00*

A je tu opět další veganská společenská večeře v Prostoru. Přijďte se podělit o svůj pokrm nebo ochutnat něco nového. Jak jinak než ekologicky, chutně a hlavně eticky.