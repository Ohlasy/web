---
title: "ANKETA: Co doporučujete z festivalového programu?"
cover-photo: https://i.ohlasy.info/i/342157a6.jpeg
perex: Jak se vám líbí letošní program festivalu Boskovice a co byste především doporučili navštívit? Odpovídají Hana Kvapilová, Ondřej Dostál, Ludmila Odehnalová a David Liber.
author: Tomáš Trumpeš
category: ankety
---

*Jak se vám líbí letošní program festivalu Boskovice a co byste především doporučili navštívit?*

{% photo src="https://i.ohlasy.info/i/342157a6.jpeg" caption="Boskovice 2020" author="Tomáš Znamenáček" %}

---

<img class="profile-picture" src="https://i.ohlasy.info/i/d2bc10ed.jpeg" alt="">

**Hana Kvapilová, Knihkupectví Tomáše Špidlíka**

Nenechám si ujít [klezmer na zahajovacím koncertu](https://www.boskovice-festival.cz/cs/kaschauer-klezmer-band). Klezmer mám ráda a tohle symbolické otevření festivalu je podle mne šťastná volba. Zajímá mě tvorba [Jaroslava Róny](https://www.boskovice-festival.cz/cs/jaroslav-rona-0) a [Kurta Gebauera](https://www.boskovice-festival.cz/cs/kurt-gebauer-0) – netušila jsem, že vystavuje i fotografie – jsem zvědavá a nevynechám setkání s ním v doprovodném programu. Z autorského čtení mne láká [Cena facky](https://www.boskovice-festival.cz/cs/josef-holcman-cena-facky) a [Wittgensteinova kniha faktů](https://www.boskovice-festival.cz/cs/ladislav-cumba-wittgensteinova-kniha-faktu). Do kina bych chtěla zajít na [dokumenty Evalda Schorma](https://www.boskovice-festival.cz/cs/dokumenty-evalda-schorma) a [Zločiny českých komunistů](https://www.boskovice-festival.cz/cs/zlociny-ceskych-komunistu-zlodeju-vrahu-ii-0). A nepřeberné množství hudby. Blízký je mi jazz, blues, soul, folk… Zatím jsem v programu objevila [Moniku Načevu](https://www.boskovice-festival.cz/cs/naceva-zdivoceli-kone), [Trzasku](https://www.boskovice-festival.cz/cs/trzaskavrbapanditokar), [Zvíře jménem podzim](https://www.boskovice-festival.cz/cs/zvire-jmenem-podzim)… 

Teď je to výběr závislý na prvním zhlédnutí programu. Po spoustě klikání a poslouchání ukázek to pak bude tradičně náročné logisticky. Doporučit si troufnu jen tyto produkce: 

Nejen jako boskovická patriotka mám ráda performance uskupení [Masobeton](https://www.boskovice-festival.cz/cs/masobeton). Na festivalu vždy oživí konkrétní místa židovské čtvrti kvalitními výkony. Bezvýhradné doporučení také patří filmu [Místo, kde se mluví s Bohem](https://www.boskovice-festival.cz/cs/misto-kde-se-mluvi-s-bohem). Můžete získat spoustu informací historii evangelického kostela ve velmi kvalitně profesně i umělecky zvládnutém filmu, který natočili členové evangelického sboru v Boskovicíh. A do evangelického kostela zamířím i na špičkové zpívající duo violoncellistek z [Tara Fuki](https://www.boskovice-festival.cz/cs/tara-fuki).

Na festivalu se mi líbí, že spojuje tolik žánrů, že si snad každý může vybrat to, co ho nejvíc těší.

---

<img class="profile-picture" src="https://i.ohlasy.info/i/056c3b9a.jpg" alt="">

**Ondřej Dostál, ředitel KZMB**

Přiznávám, že první pohled na program ve mně opět vyvolal vnitřní zděšení, kolik kapel, divadel, filmů a i osobností mi mnoho neříká, ale naštěstí po zděšení přichází pocit hladu po nových zážitcích a samozřejmě pocit těšení se na nová poznání. Poctivě jsem si prošel program a je skvělé, že festival poběží téměř v předpandemickém režimu. Není nutné se bavit o prvním dni, který je naplněný „až na půdu“. I když mne lákají tři věci – hudební [Kaschauer Klezmer band](https://www.boskovice-festival.cz/cs/kaschauer-klezmer-band) a [Jakub Noha Band](https://www.boskovice-festival.cz/cs/jakub-noha-band), především však mne láká divadlo a to konkrétně [Divadlo X10 s hrou Zmrzačení](https://www.boskovice-festival.cz/cs/divadlo-x10-zmrzaceni). 

V pátek u mne vítězí mluvené (čtené) slovo, a to ať je to [Chvíle usebrání](https://www.boskovice-festival.cz/cs/chvile-usebrani-pribehy-xx-stoleti) v židovském obecním domě (pokud mi pracovní povinnosti dovolí, tak bych rád byl v 15.30 na místě), nebo přednášky v klášterním sklepě, obzvláště [představení Dokumentačního centra holocaustu](https://www.boskovice-festival.cz/cs/martin-reiner-dokumentacni-centrum-holokaustu-na-morave) panem Reinerem. Nesmím opomenout [setkání s Kurtem Gebauerem](https://www.boskovice-festival.cz/cs/kurt-gebauer-0) za muzeem. Večer pravděpodobně podlehnu kouzlu koncertů v letním kině a rád bych viděl [Bert & Friends](https://www.boskovice-festival.cz/cs/bert-friends), [Načevu](https://www.boskovice-festival.cz/cs/naceva-zdivoceli-kone) a [Midi Lidi](https://www.boskovice-festival.cz/cs/midi-lidi). 

Sobota je z mého pohledu pro časovou koordinaci nejnáročnější. Začnu od jistot, které patří do kategorie musím vidět. Možná je to i hlad po troše vzpomínek na předešlé festivaly. Jednoznačně to je koncert kapely [Zuby Nehty](https://www.boskovice-festival.cz/cs/zuby-nehty). Na stejné scéně pak bude jistě stát za to i koncert kapely [Mutanti hledaj východisko](https://www.boskovice-festival.cz/cs/mutanti-hledaj-vychodisko-1). Pokud ještě je něco z hudby, co bych chtěl vidět, tak to je [Aze N](https://www.boskovice-festival.cz/cs/aze-n) na panském dvoře. Z dalších lákavých částí programu je to [film Jiří Černý](https://www.boskovice-festival.cz/cs/jiri-cerny), [přednáška Petra Blažka](https://www.boskovice-festival.cz/cs/petr-blazek-rude-stoleti), [Tara Fuki](https://www.boskovice-festival.cz/cs/tara-fuki) v evangelickém kostele, [Tygroo na Palouku](https://www.boskovice-festival.cz/cs/tygroo); upřímně: bude to náročný den. 

A je tu poslední den, bude klidný a vzhledem k rodinným povinnostem bych to viděl na [Cukrářskou dílnu](https://www.boskovice-festival.cz/cs/kreativni-cukrarska-dilna). Nesmím zapomenout na [Kameny zmizelých](https://www.boskovice-festival.cz/cs/kameny-zmizelych). Touto tečkou skončím, protože festival Boskovice byl, je a snad i bude na podporu židovské čtvrti. Snad není moc velké přání, abychom si během celého festivalu připomínali naše zapomenuté a ztracené židovské sousedky a sousedy, které nám vzala diktatura nacismu. Nezapomeňme na to a užijme si kulturu ve všech pádech.

---

<img class="profile-picture" src="https://i.ohlasy.info/i/bd42b2a4.jpg" alt="">

**Ludmila Čerbáková, dramaturgická rada Prostoru**

Z letošního programu festivalu Boskovice jsem nadšená, přinese několik mých nedávných hudebních objevů, které jsem zatím neměla možnost slyšet živě, i tak se je ale nebojím doporučit.

- [Člověk krve](https://www.boskovice-festival.cz/cs/clovek-krve-s-kapelou), písničkář z Posázaví, který ve svých temně magických folkových písních básní o rodné krajině.

- [Zvíře jménem podzim](https://www.boskovice-festival.cz/cs/zvire-jmenem-podzim), hudební projekt, který mám ráda hlavně pro krásnou křehkou a poetickou hudbu. Doporučuji koncert navštívit i proto, že ohlásili konec koncertování k podzimu tohoto roku.

- [Bert & Friends](https://www.boskovice-festival.cz/cs/bert-friends), pokud chcete zakusit bizár nenechte si ujít (mnou dlouho opomíjený a nepochopený) dream-popový projekt Alberta Romanuttiho. Možná vás vyžene, ale myslím, že na scéně v letním kině může vyznít skvěle.

- [Severní nástupiště](https://www.boskovice-festival.cz/cs/severni-nastupiste), rozloučení s festivalem jako u táboráku, aneb když vás překvapí, že i country může být super. 

Scéna na Palouku mě svou dramaturgií přitahuje nejvíc a mnohokrát se mi vyplatilo jít na kapelu, o které jsem nic nevěděla. Letos se podle programové anotace chystám na [Bare Escape](https://www.boskovice-festival.cz/cs/bare-escape), [Aran Satan](https://www.boskovice-festival.cz/cs/aran-satan-0) a [Prohra Praha](https://www.boskovice-festival.cz/cs/prohra-praha). 

Ze jmen, která jsou na naší scéně již tradiční, se těším na hudební projekt [Moniky Načevy Zdivočelí koně](https://www.boskovice-festival.cz/cs/naceva-zdivoceli-kone), představující zhudebněné básně zakázaných umělců z 60.–80. let. Na elektornický pop [Midi Lidi](https://www.boskovice-festival.cz/cs/midi-lidi), kteří nedávno vydali hned dvě nové desky, a na [Mutanti hledaj východisko](https://www.boskovice-festival.cz/cs/mutanti-hledaj-vychodisko-1), kteří poprvé v Boskovicích vystoupí na hlavní scéně v letním kině.

Z divadelní produkce si nenechám ujít [Masobeton](https://www.boskovice-festival.cz/cs/masobeton), divadelní performativní skupinu, která vytváří skvělé site-specific projekty. Podle programové upoutávky bych doporučila i představení [Divadla X10 Zmrzačení](https://www.boskovice-festival.cz/cs/divadlo-x10-zmrzaceni). Autorem textu této hry je boskovický rodák Hermann Ungar.

Těším se také na výstavu [Jaroslava Róny](https://www.boskovice-festival.cz/cs/jaroslav-rona), která bude v boskovické Synagoze k vidění až do konce října. A srdečně všem návštěvníkům doporučuji skvělé [prohlídky židovské čtvrti](https://www.boskovice-festival.cz/cs/prohlidka-zidovske-ctvrti) s paní Helenou Janíkovou.

---

<img class="profile-picture" src="https://i.ohlasy.info/i/fa32f77a.jpeg" alt="">

**David Liber, hudebník, kulturní redaktor Ohlasů**

Po ročním kulturním útlumu, kdy jsme zažili festival ve zmenšené verzi, se můžeme těšit na letošní ročník v plné kráse a síle. Čeká nás toho spousta. 

Z mé oblíbené jazzové scény bych vypíchl [Kaschauer Klezmer Band](https://www.boskovice-festival.cz/cs/kaschauer-klezmer-band). Klezmerová hudba je živelná, hravá a intenzivní. Navíc co jiného si poslechnout na festivalu pro židovskou čtvrť než právě židovskou hudbu. Za zmínku stojí také [The Peanuts](https://www.boskovice-festival.cz/cs/peanuts), nebo třeba [Soul ožil](https://www.boskovice-festival.cz/cs/soul-ozil), kteří vystoupili minulý rok v rámci letního programu v klubu Prostor. Soul ožil je šílená soulová formace zpěvačky Elišky Urbanové, s kterou se určitě nebudete nudit. Dále bych vypíchl kapelu [Uthando](https://www.boskovice-festival.cz/cs/uthando), která vyhrála letos soutěž Jazzfruit. Ta letos proběhla netradičně na lodi proplouvající Vltavou.

Ovšem palouk Potrvá stojí také za zmínku. Zaujali mě například [Gondor Flames Label](https://www.boskovice-festival.cz/cs/gondor-flames-label) nebo [Roman Hampacher](https://www.boskovice-festival.cz/cs/roman-hampacher). Na Palouku vystoupí také kapela [Tamara](https://www.boskovice-festival.cz/cs/tamara), která také už v Boskovicích na Prostoru vystoupila. Na hlavní stagi vystoupí například [Bert and Friends](https://www.boskovice-festival.cz/cs/bert-friends) nebo [Načeva a Zdivočelý koně](https://www.boskovice-festival.cz/cs/naceva-zdivoceli-kone). Každopádně nejvíc se těším na [Midi Lidi](https://www.boskovice-festival.cz/cs/midi-lidi) nebo na[ Koňe a Prase](https://www.boskovice-festival.cz/cs/kone-prase). Také bych na závěr upozornil na [Alen](https://www.boskovice-festival.cz/cs/alen) a [Severní nástupiště](https://www.boskovice-festival.cz/cs/severni-nastupiste) na Uni scéně.
