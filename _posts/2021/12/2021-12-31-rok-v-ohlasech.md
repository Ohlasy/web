---
title: "Ohlasy roku 2021 pohledem čtenářského zájmu"
cover-photo: https://i.imgur.com/0zajyNTl.jpg
perex: Končící rok 2021 vybízí opět k tomu, abychom si jej připomněli také pohledem do statistik čtenosti našeho webu. Jaké události a zajímavosti vás čtenáře v roce 2021 nejvíc zajímaly?
author: Tomáš Trumpeš
category: zpravodajství
---

*Končící rok 2021 vybízí opět k tomu, abychom si jej připomněli také pohledem do statistik čtenosti našeho webu. Jaké události a zajímavosti vás čtenáře v roce 2021 nejvíc zajímaly? Vedle pandemie byla letos dominantní politika – střet zájmů místostarosty Radka Mazáče a výměna koalice na boskovické radnici.*

{% photo src="https://i.imgur.com/0zajyNT.jpg" caption="Jedna z nejlajkovanějších letošních fotografií na našem facebookovém profilu" author="Tomáš Znamenáček" %}

O dominantních tématech roku asi nejlépe vypovídá, že politická krize na boskovické radnici je mezi našimi deseti nejčtenějšími články v roce 2021 zastoupena čtyřikrát a pandemie koronaviru třikrát. O zbylá místa se podělilo téma adopce, které jsme probrali v rozhovoru s Teou Šimonovou, komplikovaná dopravní situace pro cestující do Brna a také nový jednotný vizuální styl města.

Pokud bychom nejčtenější články sledovali dál, zjistili bychom velký zájem také o problémy majitelů bytů na Lidické, vstup Jany Syrovátkové do politiky či kruhový objezd u pošty.

Zajímaly vás ale také vlastivědné texty: první díl nového seriálu Zuzany Slačálkové o památkách, věnovaný kostelu sv. Jakuba, text Hynka Skořepy o [Amatérské jeskyni](https://ohlasy.info/clanky/2021/01/amaterska-jeskyne.html), článek Heleny Janíkové o [Danielu Low-Beerovi](https://ohlasy.info/clanky/2021/03/daniel-low-beer.html), jeden z dílů rovněž nového seriálu Ladislava Oujeského z Paměti národa o [Zdeňku Komárkovi](https://ohlasy.info/clanky/2021/12/zdenek-komarek.html) a speciální historický [text o Františku Hrubém](https://ohlasy.info/clanky/2021/09/frantisek-hruby.html), který nám zaslal historik Jiří Řezníček.

Nejúspěšnější komentář napsal Tomáš Znamenáček – o tom, [jak pejsek a kočička vařili sportovní halu](https://ohlasy.info/clanky/2021/11/pejsek-a-kocicka.html).

### Prvních deset textů

Na úplnou špici čtenářského zájmu se letos probojoval text, který vznikl v březnu, když vrcholila koaliční krize na boskovické radnici – rozhovor s tehdejším místostarostou Radkem Mazáčem pořídil Marek Osouch. Na druhém místě je zpravodajský text z ledna, který celou kauzu střetu zájmů otevřel, a hned na čtvrtém místě je ještě další zpravodajský text, který propojení místostarostovy firmy na boskovickou zakázku zmapoval ještě podrobněji. Do první desítky článků se dostal ještě rozhovor s místostarostou Lukášem Holíkem, který byl hlavním politickým strůjcem toho, že se kauza nezametla pod koberec, což ovšem nakonec i jeho stálo post ve vedení města.

Na třetím místě v pomyslné soutěži čtenosti skončil mimořádný rozhovor, který pořídila nová posila Ohlasů Nikol Halamásková s vrchní sestrou ARO a JIP Martinou Zemánkovou a staniční sestrou ARO Alenou Trnovou o aktuální dubnové situaci a průběhu pandemické krize v nemocnici v Boskovicích. Na desátém místě je rozhovor, který předcházel – na samém začátku března informoval o rychle se zhoršující situaci v nemocnici v rozhovoru jednatel Dan Štěpánský. Z dění v nemocnici čtenáře také zajímaly první informace o lednovém rozjezdu očkování.

Jako nadregionální téma a silný lidský příběh se prosadil rozhovor s Teou Šimonovou o adopci. Velký zájem byl o dopravu ve směru na Brno, která se mnohým cestujícím na konci letošního roku ještě silně zkomplikovala. Deváté místo obsadila anketa – čtyři pravda ne moc lichotivé názory na nový jednotný vizuální styl města.

Žebříček nejčtenějších textů za rok 2021 vypadá tedy takto:

1. [Rozhovor s Radkem Mazáčem](https://ohlasy.info/clanky/2021/03/rozhovor-mazac.html)
2. [Střet zájmů Radka Mazáče](https://ohlasy.info/clanky/2021/01/stret-zajmu-mazac.html)
3. [Rozhovor se sestrami ARO a JIP Martinou Zemánkovou a Alenou Trnovou](https://ohlasy.info/clanky/2021/04/rozhovor-covid.html)
4. [CZT a Energochem](https://ohlasy.info/clanky/2021/01/czt-energochem.html)
5. [Očkování začíná](https://ohlasy.info/clanky/2021/01/ockovani-zacina.html)
6. [Rozhovor s Teou Šimonovou](https://ohlasy.info/clanky/2021/01/rozhovor-simonova.html)
7. [Výluka na trati do Brna](https://ohlasy.info/clanky/2021/12/vyluka-vyluk.html)
8. [Rozhovor s Lukášem Holíkem](https://ohlasy.info/clanky/2021/04/rozhovor-holik.html)
9. [Anketa k jednotnému vizuálnímu stylu](https://ohlasy.info/clanky/2021/03/jvs-anketa.html)
10. [Rozhovor s šéfem nemocnice Danem Štěpánským](https://ohlasy.info/clanky/2021/03/nemocnice-covid.html)

Kromě celkového pořadí je také zajímavé podívat se na to, co vás zajímalo postupně během roku, jak šly jednotlivé měsíce.

### Leden

Měsíc leden byl opravdu unikátní, protože v něm vznikly hned čtyři nejúspěšnější texty: [střet zájmů Radka Mazáče](https://ohlasy.info/clanky/2021/01/stret-zajmu-mazac.html), [propojení jeho firmy s CZT](https://ohlasy.info/clanky/2021/01/czt-energochem.html), [začátek očkování v nemocnici](https://ohlasy.info/clanky/2021/01/ockovani-zacina.html) a [rozhovor s Teou Šimonovou](https://ohlasy.info/clanky/2021/01/rozhovor-simonova.html). S mírným odstupem následoval rovněž dost úspěšný [rozhovor s mladým politikem Martinem Staňkem](https://ohlasy.info/clanky/2021/01/rozhovor-stanek.html).

### Únor

Mezi únorovými články byl nejúspěšnější komentář, který rozebíral probíhající boskovickou politickou kauzu: [Střet zájmů není jen prázdné slovo. A politická odpovědnost také ne](https://ohlasy.info/clanky/2021/02/mazac-komentar.html). Velký zájem byl také o [rozhovor s mladým hudebníkem Patrikem Slezákem](https://ohlasy.info/clanky/2021/02/rozhovor-leafur.html), který si říká leafur a v lockdownu nahrál nové album. Na třetím místě skončil [rovněž komentář](https://ohlasy.info/clanky/2021/02/kzmb-reforma.html), který se tentokrát věnoval chystané změně ve vedení Kulturních zařízení města Boskovice. A značný zájem byl také o [informace k plánované nové výstavbě Na Chmelnici](https://ohlasy.info/clanky/2021/02/vystavba-chmelnice.html).

### Březen

V březnu vznikl zmíněný nejúspěšnější text – [rozhovor s Radkem Mazáčem](https://ohlasy.info/clanky/2021/03/rozhovor-mazac.html). Ve stejném měsíci jsme uveřejnili ještě zmíněnou [anketu o jednotném vizuálním stylu](https://ohlasy.info/clanky/2021/03/jvs-anketa.html) a [rozhovor s Danem Štěpánským o nemocnici](https://ohlasy.info/clanky/2021/03/nemocnice-covid.html). Bodoval také zpravodajský [text o pádu koalice](https://ohlasy.info/clanky/2021/03/pad-koalice.html). Z nepolitických témat silně zarezonoval rozhovor s fotografem Boskovic [Kamilem Vočkem Altrichterem](https://ohlasy.info/clanky/2021/03/rozhovor-vocko.html). Březen se stal měsícem, kdy se Ohlasy četly vůbec nejvíc z celého roku.

### Duben

V dubnu jsme pořídili dva již rovněž zmíněné úspěšné rozhovory z celkové první desítky – [o covidu s nemocničními sestrami](https://ohlasy.info/clanky/2021/04/rozhovor-covid.html) a [o odchodu z radnice s místostarostou Lukášem Holíkem](https://ohlasy.info/clanky/2021/04/rozhovor-holik.html). Velký zájem byl také o článek, ve kterém jsme představili [nové vedení Boskovic](https://ohlasy.info/clanky/2021/04/nove-vedeni.html). Hodně vás zaujal i [návrh SRABu na řešení areálu Červená zahrada](https://ohlasy.info/clanky/2021/04/cervenka-srab.html).

### Květen

Květnovým článkům vévodí [text o problémech majitelů bytů na Lidické ulici](https://ohlasy.info/clanky/2021/05/byty-lidicka.html). Dále [článek o Boskovické spojce](https://ohlasy.info/clanky/2021/05/spojka-vyjimka.html) a dopravních potížích s ní spojených, [článek o léčbě covidu](https://ohlasy.info/clanky/2021/05/covid-stacionar.html) v boskovické nemocnici a s velkým zájem se setkal i podcast Hřebenovka, který moderují Marek Čech a David Liber – v květnu si [pozvali pedagožky Izabelou Štěpánkovou a Kateřinou Oujeskou](https://ohlasy.info/clanky/2021/05/distancni-vyuka.html) k debatě nejen o distanční výuce.

### Červen

Nejúspěšnější červnový text nás zavedl mimo Boskovice. Jedná se o [rozhovor s Inou Liškovou a Bárou Danielovou](https://ohlasy.info/clanky/2021/06/jelinek-na-slunci.html) z kunštátského spolku Na Slunci, který mimo jiné připravuje větší proměnu areálu Jelínkovy chaty v Kunštátě. I v červnu hodně zarezonoval komentář – [tentokrát věnovaný přímo Ohlasům](https://ohlasy.info/clanky/2021/06/pevny-komentar.html), neboť jsme museli reagovat na osobní nařčení ze strany jednoho ze zastupitelů. Hodně se četla i zpravodajská informace o tom, že [končí jednatel boskovické nemocnice Dan Štěpánský](https://ohlasy.info/clanky/2021/06/stepansky-konci.html). Ten se však posléze rozhodl v nemocnici zůstat. Hojně se četl i [rozhovor s Janou Krajčovičovou Tajovskou](https://ohlasy.info/clanky/2021/06/rozhovor-krajcovicova-tajovska.html) o její proměně ze zpěvačky v operní režisérku.

### Červenec

V prvním prázdninovém měsíci město představilo [návrh sportovní haly od mexického architekta Alberto Kalacha](https://ohlasy.info/clanky/2021/07/predstaveni-haly.html). Dále čtenáře zaujal [report Z radnice](https://ohlasy.info/clanky/2021/07/z-radnice.html), ve kterém se řešilo třeba málo míst v mateřských školách nebo bourání hotelu Velen. Sledovaným tématem byla i [kolaudace prostor, ve kterých sídlí Prostor](https://ohlasy.info/clanky/2021/07/kolaudace-prostor.html) – kulturní a komunitní centrum.

### Srpen

V srpnu zemřela legenda mezi boskovickými sportovci Olga Oldřichová a právě [vzpomínka na ni od Heleny Janíkové](https://ohlasy.info/clanky/2021/08/olga-oldrichova.html) se stala nejčtenějším článkem měsíce. Dále vás zaujal komentář architekta Petra Ondráčka [I důležité stavby mohou být navrženy s pokorou a skromností](https://ohlasy.info/clanky/2021/08/pokorne-stavby.html) a [text o 60 letech boskovického letního kina](https://ohlasy.info/clanky/2021/08/letnak-60.html).

### Září

Hitem mezi zářijovými texty se stal článek, který nám z ničeho nic poslal bývalý historik boskovického muzea Jiří Řezníček – popsal v něm [příběh Františka Hrubého ze Skalice nad Svitavou](https://ohlasy.info/clanky/2021/09/frantisek-hruby.html) z 50. let 20. století. Velmi vás zaujal také [rozhovor o připravované nové základní a mateřské škole v Sudicích](https://ohlasy.info/clanky/2021/09/rozhovor-skola.html). Dále [rozhovor se zakladatelkou spolku Ječmen Radkou Krejčířovou](https://ohlasy.info/clanky/2021/09/rozhovor-krejcirova.html) o volnočasových aktivitách dětí a do třetice [rozhovor s porodní asistentkou Barborou Brzobohatou a dulou Markétou Nedbalovou](https://ohlasy.info/clanky/2021/09/rozhovor-porody.html) o festivalu o těhotenství, porodu a rodičovství.

### Říjen

V říjnu vás nejvíce zajímaly [bližší informace o stavbě okružní křižovatky pod poštou](https://ohlasy.info/clanky/2021/10/kruhac.html). Dále článek o tom, že [boskovičtí strážníci posílí hlídky v terénu a budou mít i novou služebnu](https://ohlasy.info/clanky/2021/10/sluzebna-policie.html). A zaujal vás i [rozhovor s tvůrci fotokomiksu](https://ohlasy.info/clanky/2021/10/potize-s-mireckem.html), který vychází v Ohlasech – Michalem Grigou, Lenkou Dokoupilovou a Tomášem Znamenáčkem. A po volbách do Poslanecké sněmovny čtenáře také zajímalo, [jak jsme volili zde v Boskovicích a v regionu](https://ohlasy.info/clanky/2021/10/jak-jsme-volili.html).

### Listopad

Listopadovým tématem číslo jedna se stal [vstup Jany Syrovátkové do politiky](https://ohlasy.info/clanky/2021/11/rozhovor-syrovatkova.html) a ohlášení vzniku nové občanské kandidátky. Dále to byl celkově nejúspěšnější letošní [komentář ke stavbě sportovní haly](https://ohlasy.info/clanky/2021/11/pejsek-a-kocicka.html) a informační [text o stavu příprav stavby silnice D43](https://ohlasy.info/clanky/2021/11/d43.html).

### Prosinec

Prosinci dominovalo [téma výluky vlaků](https://ohlasy.info/clanky/2021/12/vyluka-vyluk.html) na trase z Boskovic do Brna. Hojně se četl [report z prosincového zastupitelstva](https://ohlasy.info/clanky/2021/12/zastupitelstvo.html) a z tiskové konference [po prosincovém jednání rady](https://ohlasy.info/clanky/2021/12/z-radnice.html). Zaujal vás také komentář o tom, že [boskovičtí politici selhávají ve svém hlavním úkolu – ve vyjednávání shody](https://ohlasy.info/clanky/2021/12/umeni-neshody.html). A také [text o pamětníkovi důležitých událostí 20. století Zdeňku Komárkovi](https://ohlasy.info/clanky/2021/12/zdenek-komarek.html).

### Rok v Ohlasech

O situaci v našich novinách jsme podrobněji informovali v [jednom z prosincových textů](https://ohlasy.info/clanky/2021/12/editorial.html). Celkově můžeme opět konstatovat, že zájem čtenářů o naše texty byl také letos velmi silný. Díky!
