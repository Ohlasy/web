---
title: "Rok do voleb: Kdo už je rozhodnutý obhajovat?"
cover-photo: https://i.ohlasy.info/i/889a9498.jpg
perex: Rok před komunálními a senátními volbami jsme zmapovali situaci a náladu ve stranách. Věnujeme se plánům a ambicím politiků, volebním tématům a roztříštěnosti boskovické politické scény.
author: Tomáš Trumpeš
category: zpravodajství
tags:
    - politika
    - volby 2022
---

*Rok před komunálními a senátními volbami jsme se pokusili zmapovat situaci a náladu v jednotlivých stranách. Postupně se věnujeme plánům a ambicím politiků, volebním tématům a roztříštěnosti boskovické politické scény. Díl první: Kdo už je rozhodnutý obhajovat a kdo ještě váhá, případně se otázkou zatím nezabývá?*

{% photo src="https://i.ohlasy.info/i/889a9498.jpg" caption="Ilustrační foto" author="Tomáš Znamenáček" %}

### ODS

Vítězem minulých komunálních voleb byla Občanská demokratická strana, jejíž lídr Jaroslav Dohnálek se stal starostou. A zůstal jím, i když se po dvou a půl letech změnila vládnoucí koalice. Boskovický starosta zatím nedal jasné vyjádření, zda bude kandidovat a z pozice lídra obhajovat funkci na další čtyři roky, ani jaká vidí hlavní témata příštích voleb. Místní sdružení ODS podle něj bude o těchto věcech jednat a rozhodovat v následujících měsících.

Rozhodnutý zatím není ani radní za ODS a ředitel základní školy Vladimír Ochmanský. „Strategii pro příští komunální volby budeme projednávat v příštích měsících na úrovni vedení místní organizace i s naší členskou základnou. S těmito jednáními budou souviset i má osobní rozhodnutí,“ uvedl pro Ohlasy. „Ještě jsem se vnitřně nerozhodl,“ uvedl v souvislosti se svou kandidaturou další radní za ODS Karel Tlamka. O své kandidatuře zatím nepřemýšlel lékař a zastupitel Jan Machač starší. Naopak rovněž lékař a zastupitel Miroslav Klíma se vyjádřil jasně, že kandidovat bude a na otázku, zde bude usilovat o volitelné místo na kandidátce dodal, že by rád pokračoval v práci zastupitele. Také poslední zastupitel za ODS Radek Stříž má zájem znovu kandidovat.

### ANO 2011

Ne zcela jasnou odpověď dal Ohlasům lídr druhého nejsilnějšího uskupení z minulých voleb – Lukáš Holík z hnutí ANO. To bude obhajovat čtyři mandáty. Lukáš Holík kandidovat chce a rád by se ucházel i o pozici lídra. Nejasné ovšem je, zda to bude opět pod značkou Babišova hnutí, protože mluví o občanské kandidátce. „Připravuji novou občanskou kandidátku, rád bych kandidoval a byl součástí skupiny lidí, kteří mají vizi rozvíjejících se Boskovic. Lidí, které bude spojovat právě to, že jim naše město není lhostejné, mají je rádi, jsou ochotni přijímat i odlišné názory a otevřeně o nich diskutovat. V této skupině kandidátů by mi bylo ctí se ucházet o post lídra a zastupovat město jako starosta. Rýsuje se nám velmi progresivní kandidátka, kterou bude spojovat jediný a potřebný cíl: Vytvořit z Boskovic město, kde bude pro každého opravdovou radostí žít a vychovávat v tomto městě své děti,“ uvedl Lukáš Holík.

Kandidovat plánuje znovu i Petr Axman, který ANO zastupoval v radě, dokud bylo hnutí součástí koalice. „Jsem přesvědčen, že dobrá práce s dobrými partnery může vést ke skvěle fungující komunální politice,“ vyjádřil se. Kandidovat by chtěl na takovém místě, aby byl zvolen. „Měl jsem možnost působit jak v koaliční radě města, tak nyní i v opozici. Práce v radě i nyní v zastupitelstvu mi dává smysl a rád bych v tom pokračoval. Pokud bude příležitost na pozici v radě města, budu k tomu otevřený,“ uvedl Petr Axman. Jasno nemá ohledně své kandidatury Pavel Schwarzer. „Prozatím nedokážu odpovědět, zatím jsem nebyl ke kandidatuře nikým osloven,“ popsal svůj aktuální postoj boskovický podnikatel. Lékařka a zastupitelka Martina Přichystalová říká, že kandidovat pravděpodobně bude a pokud by byla zvolena, bude v práci zastupitelky pokračovat.

### ČSSD

Výběr lídra už mají za sebou boskovičtí sociální demokraté. Stal se jím současný místostarosta Petr Malach. Ten byl členskou schůzí na počátku října zvolen do pozice lídra a kandidáta na starostu města pro komunální volby 2022. Jako svou hlavní motivaci označuje chuť dotáhnout projekt knihovny a nyní také sportovní haly, plus stále věří ve vybudování skateparku. Dále chce, aby město mělo strategii dětských hřišť a mohlo je postupně opravovat a rekonstruovat. „Jak by řekl klasik: ještě tady mám moc práce,“ uzavřel Petr Malach úvahu o své kandidatuře. Také ČSSD bude obhajovat čtyři mandáty.

Radní Karel Ošlejšek není dosud rozhodnut, jestli bude znovu kandidovat. Bývalá starostka Hana Nedomová se vyjádřila, že bude kandidovat, pokud ji členská schůze navrhne. Čtvrtým zastupitelem za ČSSD je nestraník a lékař Milan Janáč, který se vyslovil následovně: „Jako nestraník vám neumím na vaše otázky odpovědět, zatím jsem o další kandidatuře s vedením místní ČSSD nejednal.“

### KDU-ČSL

Změna na pozici lídra pravděpodobně čeká boskovické lidovce. Minule je do voleb vedla Dagmar Hamalová a získali tři zastupitelské mandáty. Skončili v opozici a do vedení města se vrátili až letos po radniční výměně. V radě za ně usedli Michal Knödl a Jaromíra Vítková, volební lídryně zůstala stranou. „Jakožto předseda KDU-ČSL v Boskovicích mám zájem být lídrem do komunálních voleb, nicméně vybírat lídra budeme až na výroční členské schůzi začátkem roku 2022. V tuto chvíli ještě neumím říci, zda budou na tuto pozici i další kandidáti,“ popsal aktuální situaci u lidovců Michal Knödl.

Senátorka Jaromíra Vítková se vyjádřila, že kandidátku KDU-ČSL jako vždy podpoří svou účastí i v komunálních volbách. Konkrétní umístění na kandidátce podle ní bude záležet na rozhodnutí výboru místní lidovecké organizace. „Pokud bych byla zvolena, tak by moje působení bylo dohodou s dalšími zvolenými,“ vyjádřila se k případné ochotě pracovat opět třeba i na funkci radní. V komunální politice by ráda pokračovala i Dagmar Hamalová. Otázka na pozici na kandidátce je podle ní zatím předčasná.

### Piráti

Pirátskou vlajku ponese do voleb na čele nejspíš znovu jeden ze tří stávajících zastupitelů Radek Šamšula. „Velmi pravděpodobně se o pozici lídra ucházet budu, nicméně volbě lídra bude předcházet důkladná diskuze o programu a jeho prioritách. Až následně budeme řešit definitivní skladbu kandidátky,“ uvedl pro Ohlasy. 

Kandidovat chce znovu i jeho partnerka a zakladatelka boskovických Pirátů Kristýna Znamenáčková, ještě však neví, zda to bude na volitelné pozici. Záležet to bude i na rodinné situaci. „Ještě nedokážu s jistotou odpovědět. Cítím velkou zodpovědnost za vznik pirátské buňky v Boskovicích a připadá mi logické, abych s nasbíranými zkušenostmi z prvního volebního období pokračovala dál a zúročila je. Stejně tak ve mně rezonuje téma žen v politice. Když se ptám žen ve svém okolí, jestli by se k nám nechtěly přidat, většinou odpovídají, že se na to necítí, že to prostředí není k ženám přátelské. To je pravda. I proto myslím, že bych neměla odcházet. Pokud má být víc žen v politice, musí být víc žen důkazem toho, že je to možné. Na post radní se spíš necítím, ale jak říkám, ještě to budeme muset detailněji probrat – ve straně i doma,“ vyjádřila se pirátská zastupitelka. Třetí zastupitel Jan Nádvorník kandidovat chce, ale na otázku, zda to bude na volitelném místě, odpovídá, že spíš ne. „Rád podpořím Piráty na některé vyšší pozici v kandidátce, ale z místa, které dle mého názoru nebude již postupové. Věřím, že se nám podaří sestavit čelo kandidátky – to znamená kandidáty na volitelných místech – z kvalitních lidí. Pokud bych přesto byl zvolen, rád budu pokračovat v práci zastupitele. Každopádně stoprocentně počítám s tím, že se o politické dění v našem městě budu dál aktivně zajímat minimálně z pozice příznivce a nestraníka kandidátky boskovických pirátů,“ uvedl Jan Nádvorník pro Ohlasy.

### STAN a Sportovci Boskovice

Pod hlavičkou Starostů a nezávislých šli do minulých komunálních voleb boskovičtí Sportovci. Vedl je Radek Mazáč, získali dva zastupitele a post místostarosty, o který však po dvou a půl letech přišli a nyní jsou v opozici. „Odpovědi na vaše dotazy jsou předčasné. Nejdříve bude vše projednano interně,“ vyjádřil se ke všem dotazům Ohlasů stručně Radek Mazáč.

Sdílnější byl Filip Jimramovský, který do boskovického zastupitelstva v minulých volbách kandidoval neúspěšně, ale mezitím se stal členem STANu a kandidoval za něj v parlamentních volbách. Nyní potvrdil, že v Boskovicích vzniká místní buňka a vzhledem k probíhajícímu procesu přijímání nových členů by měla mít před volbami minimálně pět členů. „Otázku, zda budeme kandidovat společně, či nikoli, si musíme nejdříve vykomunikovat v rámci naší místní buňky STAN a samozřejmě také se zástupci uskupení Sportovci Boskovice, kteří byli na naší společné kandidátce v roce 2018, až poté budeme o výsledcích těchto jednání informovat veřejnost,“ vyjádřil se Filip Jimramovský. Sám se komunálních voleb účastnit chce. Jestli bude chtít kandidátku vést, je i podle něj zatím předčasná otázka. „Bude záležet na tom, jakou se nám podaří sestavit kandidátku, zda budeme kandidovat samostatně, společně s uskupením Sportovci Boskovice, či v koalici s jiným politickým subjektem. Následně bude také záležet na rozhodnutí místní buňky STAN Boskovice, koho si jako svého lídra pro komunální volby v roce 2022 zvolí,“ uvedl Filip Jimramovský.

A aby to bylo ještě komplikovanější, velmi svéráznou odpověď zaslal Ohlasům druhý současný zastupitel za STAN a Sportovce Jiří Pevný. Kandidovat podle svého vyjádření samozřejmě plánuje. Ovšem za koho? „Budu se ucházet o první příčku na kandidátní listině nově se tvořícího uskupení SARS-B (Shluk aktivně rozumných seniorů – Boskovice),“ napsal ve své odpovědi.

### TOP 09

Pod čistě stranickou značkou chce jít příští rok do voleb boskovická TOP 09. Minule to byla kandidátka Volba pro Boskovice s podporou TOP 09 a získala dva mandáty. O post lídryně bude usilovat současná místostarostka Michaela Žejšková. „Ano, budu, s motivací pokračovat v započaté práci a v osobní výzvě,“ potvrdila pro Ohlasy. O své další kandidatuře zatím nepřemýšlel druhý zastupitel a ředitel střední školy na Hybešově Pavel Vlach.

### KSČM

Poněkud nepřehledná je situace v KSČM, která bude obhajovat dva mandáty. Její boskovický předseda Ladislav Topínka není zastupitelem a vyjádřil se poměrně jasně: „Kandidátku budeme sestavovat, Farský bude jednička, já dvojka, Opatřil třetí místo – to se nezmění a bude to jako posledně.“ 

Jenže dva zastupitelé jeho slova nepotvrzují. „Omlouvám se, ale z mého pohledu jsou tyto otázky předčasné. Věci jsou v pohybu a odpovědi budu moci poskytnout snad někdy počátkem příštího roku,“ napsal Ohlasům Vladimír Farský. A Josef Opatřil možná poněkud nečekaně uvedl: „Kandidovat nehodlám s ohledem na složitou situaci v zastupitelstvu.“

### Zelení, Boskováci a Moravské zemské hnutí?

Jako poslední se do boskovického zastupitelstva dostalo v roce 2018 uskupení Boskováci, které zaštítila Strana zelených. Jediný post zastupitele a radního obsadil Jaroslav Oldřich. Ten se však mezitím stal členem Moravského zemského hnutí, za které kandidoval ve sněmovních volbách, a je tedy otázkou, jestli nebude pod touto svou stranickou značkou pokračovat i v boskovické politice. Jeho vyjádření se Ohlasům přes opakované mailové i telefonické urgence získat nepodařilo.

Šéf a volební lídr boskovických Zelených Michal Staněk, kterého Jaroslav Oldřich ve volbách přeskočil, s formací nazvanou Boskováci nadále počítá. „Zelení plánují podpořit a kandidovat ve formaci Boskováci, další úvahy o spolupráci jsou momentálně velice předčasné a spekulativní, kdy ještě zbývá rok do komunálních voleb. Chtěl bych se ucházet o pozici lídra kandidátky, s motivací, aby uskupení Boskováci pokračovalo v práci v radě města Boskovice a dále bych chtěl zhodnotit svoji dlouholetou práci v komunální politice,“ vyjádřil se Michal Staněk.

### Nestraníci

Neúspěšně skončily komunální volby v roce 2018 pro Nestraníky vedené Vladimírem Jakubcem. Získali pouze 1,57 procenta hlasů. Příští rok to ale chtějí zkusit znovu. „V Boskovicích je cca 96 procent nestraníků. To by bylo, abychom neposkládali kandidátku 27 občanů našeho města. Nestraníci mají tři vytipované lídry. Problém je v tom, že musí být rezistentní vůči nedemokratickým praktikám místní gubernie,“ vyjádřil se ve svém obvyklém duchu Vladimír Jakubec, který však dnes již nebydlí v Boskovicích.

### Trikolóra

V průběhu tohoto volebního období vzniklo v Boskovicích také další místní sdružení nového politického subjektu, a to Trikolóry. Její zástupci Ohlasům potvrdili, že do komunálních voleb 2022 plánují stavět svou kandidátku. „O lídrovi kandidátky diskutujeme,“ vyjádřili se ve společné odpovědi Zdeněk Bušina a Karel Trefný. 

### Senátní volby

Podzimní volby v roce 2022 budou pro Blanensko znamenat nejen volbu do místních zastupitelstev, ale také do Senátu. Svůj post bude po šesti letech nejspíš obhajovat stávající senátorka Jaromíra Vítková z KDU-ČSL, která Ohlasům zájem potvrdila, i když zatím nechtěla mluvit o tématech a motivacích pro příští volby. Kandidát do Senátu za lidovce podle ní bude v rámci obvodu Blansko vybrán na nominační konferenci. „Přihlášku jsem podala, ale k tématům se zatím vyjadřovat nebudu,“ uvedla Jaromíra Vítková.

Z ostatních stran zaznívá, že o kandidátech buď zatím uvažují, nebo že s výběrem uchazečů o senátorský mandát ještě vůbec nezačaly. Zatím se tedy nepodařilo zjistit žádná jména případných vyzyvatelů stávající senátorky Jaromíry Vítkové.