---
title: Kvůli covidu je zátěž JIP a ARO v boskovické nemocnici podobná jako při nejhorší vlně na jaře
perex: Nemocnice minulý týden zrušila veškerou neakutní péči, protože očekává další růst pacientů s covidem. Okres Blansko patří mezi ty nejzasaženější.
author: Marek Osouch
cover-photo: https://i.ohlasy.info/i/3b231fdc.jpg
tags: koronavirus
---

*Vysoký nárůst pozitivních případů nemoci covid-19 se už znovu výrazně projevil v boskovické nemocnici. Ta už minulý týden zrušila veškerou neakutní péči, protože očekává další růst pacientů s covidem. Okres Blansko patří mezi ty nejzasaženější.*

{% photo src="https://i.ohlasy.info/i/3b231fdc.jpg" caption="Očkování v boskovické nemocnici" author="Tomáš Znamenáček" %}

Počet aktuálně zachycených případů covidu na okrese Blansko už je dnes mnohem výš než v nejhorším období na jaře, kdy statistika ukazovala kolem 1600 aktuálně pozitivních případů. [Dnes už je patrné](https://www.covdata.cz/okresy.php#CZ0641), že je číslo o sedm set vyšší. To se viditelně projevuje i na situaci v boskovické nemocnici, která znovu zavedla omezený režim, protože se musí věnovat covidovým pacientům a nemá kapacitu na běžnou neakutní péči, kterou je možné odložit.

„Máme dvě covidové stanice s celkem 45 lůžky. Ke dnešku máme 26 covidových pacientů, z toho pět jich potřebuje intenzivní péči na odděleních ARO a JIP,“ uvedl ve čtvrtek 18. listopadu jednatel boskovické nemocnice Dan Štěpánský s tím, že na běžném oddělení si lidé poleží v průměru sedm až deset dní.

Ve srovnání s dosud nejhorší vlnou na začátku letošního jara je situace na standardních odděleních lepší. Tehdy na nich leželo přes padesát pacientů. Je však třeba dodat, že současné rekordní přírůstky zachycených pozitivních případů se v nemocnicích projeví až se zpožděním. „Intenzivní péče je však v podobném stavu jako na jaře,“ poznamenal jednatel.

Na intenzivní péči je v tuto chvíli pět pacientů. Stejné číslo zmínil Dan Štěpánský i letos 17. března, kdy měl šéf boskovické nemocnice obavy, co se stane za pár dnů, až se bude muset část pacientů přesunout ze standardních lůžek na intenzivní a nebude mít kam. „Jde zhruba o patnáct až dvacet procent pacientů, kteří intenzivní péči posléze potřebují,“  [řekl tehdy](https://ohlasy.info/clanky/2021/03/rok-koronaviru.html). A to platí i dnes, kdy upozorňuje, že intenzivní péči potřebují i necovidoví pacienti, například po akutních operacích. Podle něj by nebyl až takový problém vybavit další lůžka potřebnými přístroji, nemají ale tolik vyškolených zdravotníků, kteří by na jipkách mohli pracovat.

Výrazně lépe je na tom nemocnice ohledně nemocnosti vlastního personálu. Loni se sami lékaři a další zdravotníci léčili s covidem nebo byli doma s dětmi, které měly distanční výuku. Letos je situace nesrovnatelná – ve čtvrtek 18. listopadu bylo kvůli covidu v izolaci dvanáct ze zhruba pěti set zaměstnanců, z lékařů nikdo. „Naočkováno je přibližně 90 procent lékařů, horší je situace u zdravotních sester,“ sdělil Dan Štěpánský s tím, že v průměru má vakcínu 80 procent všech zaměstnanců, tedy i dalšího personálu.

Na dotaz, kolik leží v nemocnici očkovaných a kolik neočkovaných, Dan Štěpánský odpověděl, že je to zhruba půl na půl a že jde především o lidi starší 65 let. Podle jednatele nikdo z hospitalizovaných očkovaných neabsolvoval třetí posilovací dávku vakcíny. Pozor ovšem na interpretaci těchto čísel – to, že očkovaných pacientů je v nemocnici zhruba polovina, neznamená, že očkování nefunguje. Ve skupině nad 65 let je aspoň dvěma dávkami očkovaných zhruba 85 % lidí a neočkovaných zbývá pouze 15 %. Kdyby očkování nefungovalo, na každých 15 neočkovaných pacientů by v této věkové kategorii připadalo 85 očkovaných. V našem případě by tedy s covidem v nemocnici místo 26 pacientů leželo přes 80 lidí.

Nemocnice ale nepomáhá jen hospitalizovaným, dochází sem i další na podávání monoklonálních protilátek. Jde o ambulantní léčbu, která je účinná v počátečním stádiu nemoci. Pokud se tyto protilátky podají včas, zvyšuje se šance, že člověk nebude muset být na lůžku pod dohledem zdravotníků. „Jsme domluveni s praktickými lékaři, že nám budou pozitivní pacienty posílat,“ přiblížil jednatel.

V nemocnici také nadále pokračuje očkování veřejnosti, a to ať už s registrací, nebo bez ní. Lidé mohou přijít i na třetí dávku. „Po navýšení zájmu začátkem listopadu zůstává poptávka stabilní, zhruba 650 aplikací týdně,“ dodal jednatel. Očkování probíhá vždy v úterý a bude v tento den pokračovat i nadále. Je možné, že zájem s novými nařízeními vlády znovu stoupne. V takovém případě by nemocnice navýšila počet dávek aplikovaných během úterý. I kvůli organizaci další práce ale jednatel nechce jiné dny určit jako očkovací.

### V domovech pro seniory je situace klidná

Situace v zařízeních Městské správy sociálních služeb (MSSS) je mnohem lepší než touto dobou loni. Z téměř 300 klientů zachytili v této podzimní vlně 21 pozitivních případů. „U obyvatel Penzionu pro seniory na Mánesově proběhla četnější vlna onemocnění začátkem října, kdy jsme zde registrovali 18 případů. Onemocnění mělo zpravidla mírný průběh, většina obyvatel byla očkovaná,“ sdělila ve čtvrtek 18. listopadu ředitelka MSSS Marie Sáňková. Další tři senioři onemocněli v domově pro seniory na Sadové. „Aktuálně neregistrujeme žádný případ onemocnění covid,“ doplnila s tím, že nikdo z nakažených na covid nezemřel. Loni během podzimu měli jen na Sadové 61 nakažených a zaznamenali i několik úmrtí.

Většina seniorů už dostala také třetí posilovací dávku očkování. Například právě na Sadové je naočkováno 96 procent klientů. Nižší procento očkovaných je pak ovšem mezi zaměstnanci. Těch po třetí, nebo alespoň druhé dávce, je asi 60 procent. Jak ale ředitelka Sáňková doplnila, personál je pravidelně testován, takže mají detailní přehled o situaci.

„Aktuálně nemáme mezi zaměstnanci nikoho nemocného kvůli covidu, začínají se ale objevovat karantény, případně jiné pracovní neschopnosti. I letos proto využíváme výpomoci studentů, zatím ale zdaleka není potřeba taková četnost zástupů jako v loňském roce,“ dodala Marie Sáňková.

Právě v domovech pro seniory se s avizovanou pondělní změnou protiepidemických opatření mění také podmínky pro návštěvy. Nebude již stačit prokázat se samotestem, uznatelné bude nově pouze očkování, PCR test nebo antigenní test provedený zdravotnickým zařízením. Dlouhodobě je nutný stále i respirátor. Návštěvy v domově jsou tak odlišné oproti boskovické nemocnici, kde je už od 12. října zákaz. Výjimky jsou tam však možné, jako například na přítomnost otců u porodu, a to také za splnění hygienických podmínek.
