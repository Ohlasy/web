---
title: Druhý ročník participativního rozpočtu startuje od května
cover-photo: https://i.ohlasy.info/i/e3da23aa.jpeg
perex: Už podruhé se mohou letos občané zapojit do participativního rozpočtu (PaRo), v němž navrhují, co by chtěli ve městě zlepšit. O vítězi pak sami hlasují. Boskovice pro letošní rok na projekty vyčlenily 400 tisíc korun.
author: Nikol Halamásková
category: zpravodajství
---

*Už podruhé se mohou letos občané zapojit do participativního rozpočtu (PaRo), v němž navrhují, co by chtěli ve městě zlepšit. O vítězi pak sami hlasují. Boskovice pro letošní rok na projekty vyčlenily 400 tisíc korun. Loňský vítěz, projekt Louka v proluce, zatím míří k realizaci.*

{% photo src="https://i.ohlasy.info/i/e3da23aa.jpeg" caption="V proluce U Koupadel se chystá vítěz loňského ročníku participativního rozpočtu, Louka v proluce" author="Tomáš Trumpeš" %}

Přihlašovat projekty bude možné od 1. května do 30. června. Nejprve je posoudí pracovníci úřadu a vyhodnotí, zda jsou ekonomicky a technicky proveditelné, a nově bude od letoška návrhy schvalovat také městská rada. Teprve poté budou v průběhu září a poloviny října ty nejlepší vybírat občané Boskovic formou hlasování. Výsledky hlasování a vítězné projekty pak bude muset ještě znovu schválit městská rada.

Město letos navýšilo částku na participativní rozpočet o sto tisíc a výsledných 400 tisíc korun je také maximální částka, kterou může získat jeden projekt. „Vnímáme, že ze strany veřejnosti je o participativní rozpočet zájem,“ vysvětlil místostarosta Lukáš Holík (ANO), proč město příspěvek na PaRo navýšilo. A dodal, že pokud by uspěly projekty s nižším rozpočtem, bude možné jich uskutečnit více.

Na rozdíl od prvního ročníku, kdy měl jeden člověk k dispozici dva hlasy, které mohl udělit, bude letos každý moci podpořit jen jeden projekt, který podle něj nejvíce zlepší kvalitu života v Boskovicích. Lukáš Holík zdůrazňuje, že by projekty měli přihlašovat jen občané Boskovic a stejně by to mělo být i s hlasováním. „Domníváme se, že o tom, co se bude v Boskovicích realizovat, by měli rozhodovat lidé, kteří zde opravdu žijí,“ řekl pro Ohlasy místostarosta.

Při přihlášení projektu se navrhovatel identifikuje, takže město ví, odkud je. „Pokud to nebude občan Boskovic nebo neprokáže, že má k Boskovicím nějakou vazbu, například zde má zakoupený rekreační objekt nebo zahradu, pak bude jeho návrh vyřazen z hlasování. Co se týče hlasování, tak systém PinCity umožňuje kontrolu, odkud se hlasuje, ale této funkce nebudeme využívat. Zakládáme to na důvěře s minimem bariér pro hlasující,“ doplnil informace Lukáš Holík.

Přihlásit projekt bude možné jednak prostřednictvím webové platformy participativního řízení [PinCity](https://boskovice.pincity.cz/), nebo písemně ve formě tištěného formuláře, který navrhovatelé odevzdají do sběrného boxu v budově městského úřadu. Oproti minulému ročníku přibyla ještě třetí možnost přihlášení, a to e-mailem skrze elektronický PDF formulář. „Původní záměr tvůrců platformy PinCity byl ten, aby vše probíhalo pouze elektronicky přes platformu PinCity. My jsme si vymohli, aby byla pro občany možnost přihlašovat projekty i o nich hlasovat písemně,“ uvedl tiskový mluvčí Jaroslav Parma s tím, že někteří občané neumějí s internetem a nebo se nechtějí registrovat do platformy PinCity. „Současně ne každý si chce tisknout prázdný formulář, ten vypsat rukou, pak ho zase nějak skenovat nebo ofocovat do počítače a posílat e-mailem. Proto si může vyplnit PDF formulář a e-mailem ho odeslat kontaktní osobě, což je jednoduché,“ upřesnil Jaroslav Parma s tím, že se uvidí, kolik občanů tuto možnost zvolí. Veškeré dokumenty potřebné k přihlašování projektů a vůbec celému ročníku PaRo, se na webu PinCity objeví v pondělí 26. dubna.

Město také v období přihlašování projektů plánuje seminář s veřejností. Obsahem by měly být například podmínky podání a zpracování projektů nebo vysvětlení, jak hlasovat pro vítězný projekt. Zúčastnění se také seznámí s nejčastějšími chybami, které se objevují v přihláškách projektů, a budou moci pokládat dotazy k PaRo 2021. Podle aktuálních vládních opatření seminář proběhne buď formou veřejného setkání, nebo online.

### Participativní řízení

Celá platforma PinCity, hlavní nástroj participativního řízení, do kterého patří i PaRo, v letošním roce prošla úpravami. Díky webu PinCity by měl občan získat například lepší přehled o investičních akcích města. Aktualizací prošla sekce [Strategie](https://boskovice.pincity.cz/strategie), kde jsou prezentovány významné projekty města, a vznikla také nová sekce [Akce](https://boskovice.pincity.cz/akce). „V této sekci budou soustředěny všechny informace týkající se participativního rozpočtu, a to nejen připravovaného a probíhajícího ročníku, ale i realizace projektů z předchozích ročníků,“ upřesnil Lukáš Holík. 

Participativní rozpočet od počátku prosazovali opoziční Piráti. V roce 2019 zorganizovali dva semináře o tom, jak PaRo funguje v jiných městech, konkrétně v Brně a Turnově. Pirátský zastupitel Jan Nádvorník připomíná, že se město Boskovice nevydalo jen cestou participativního rozpočtu, ale rovnou participativního řízení, kdy občané mohou podávat městu návrhy v průběhu celého roku bez finančního nebo časového omezení. I těmito návrhy mimo PaRo se následně může vedení města inspirovat. „Je otázkou, jak kvalitně bude město s participativním řízení pracovat, aby tato dobrá myšlenka neupadla v zapomnění. Zatím o něm v našem městě nikdo neví a my doufáme, že se to zlepší,“ uvedl Jan Nádvorník. Naopak první PaRo předčilo očekávání Pirátů i přes to, že se jednalo o první ročník a město podle nich podcenilo propagaci. „Máme velkou radost, že PaRo iniciovalo občanskou aktivitu, kdy navrhovatelé například roznášeli letáky do schránek. Jen je velká škoda, že taková aktivita nevzešla ze strany města,“ řekl pirátský zastupitel.

### Louka v proluce

Zástupci města spolu s autory pracují na uskutečnění projektu [Louka v proluce](https://boskovice.pincity.cz/participativni-projekt/12), který zvítězil v prvním ročníku PaRo a jehož cílem je zkultivovat proluku na Bílkově ulici naproti židovskému obecnímu domu. V proluce například budou vysázeny vyšší rostliny u zídek a na okrajích trávníků lemy z místních druhů květeny. Také bude doplněn mobiliář či infopanely připomínající historii města. „Projekt ještě diskutujeme a řešíme finální detaily. Jinak jsme toho museli řešit skutečně hodně a hodně ještě budeme. Je to tím, že si dáváme skutečně záležet, aby byl projekt maximálně funkční a ze strany veřejnosti o něj byl zájem,“ okomentoval realizaci Lukáš Holík, který ve funkci místostarosty na konci dubna skončí a problematiku PaRo převezme nová místostarostka Michaela Žejšková 

Projekt Louka v proluce loni zvítězil se 198 hlasy v konkurenci dalších sedmi návrhů. Hlasů občané udělili celkem 515, na druhém místě skončila [Obnova zeleně ve Vratíkově](https://boskovice.pincity.cz/participativni-projekt/6) a na třetím [Koše na tříděný odpad](https://boskovice.pincity.cz/participativni-navrhy/temata/4).