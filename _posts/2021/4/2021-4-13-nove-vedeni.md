---
title: Starostu Jaroslava Dohnálka doplní místostarostové Petr Malach a Michaela Žejšková
perex: Nová boskovická koalice podepsala koaliční smlouvu a oznámila personální obsazení postů ve vedení města a v městské radě.
cover-photo: https://i.ohlasy.info/i/7098e16e.jpg
author: Tomáš Trumpeš
category: zpravodajství
tags: politika
---

*Nová boskovická koalice ODS, ČSSD, TOP 09, KDU-ČSL a Boskováků podepsala koaliční smlouvu a oznámila personální obsazení postů ve vedení města a v městské radě. Vedle starosty Jaroslava Dohnálka (ODS) usedne jako první a uvolněný místostarosta Petr Malach (ČSSD) a jako neuvolněná místostarostka Michaela Žejšková (TOP 09).*

{% photo src="https://i.ohlasy.info/i/7098e16e.jpg" caption="Nové vedení města: místostarostka Michaela Žejšková (TOP 09), starosta Jaroslav Dohnálek (ODS) a místostarosta Petr Malach (ČSSD)" author="Jaroslav Parma" %}

Koaliční smlouvu strany podepsaly v pondělí a jejich dohodu stvrdí zastupitelstvo 27. dubna. V nové městské radě bude mít ODS tři členy, KDU-ČSL dva členy, ČSSD také dva členy a zbylá uskupení TOP 09 a Boskováci po jednom členovi. Koaliční partneři se dohodli, že vydají programové prohlášení nové rady do konce května.

Nové koalici zbývá rok a půl do komunálních voleb. Vznikla po [rozpadu předchozí koalice](https://ohlasy.info/clanky/2021/03/pad-koalice.html), kterou vypovědělo hnutí ANO, [neboť se nechtělo smířit se střetem zájmů místostarosty](https://ohlasy.info/clanky/2021/04/rozhovor-holik.html) za STAN a Sportovce Radka Mazáče. Ve vedení města tak nakonec za dva týdny skončí jak místostarosta Lukáš Holík (ANO), tak Radek Mazáč – obě jejich uskupení odchází do opozice.

### Zrod nové koalice

Jediným, kdo si udržel post ve vedení města, je tedy šéf nejsilnější strany v zastupitelstvu a starosta Jaroslav Dohnálek (ODS). Ten prý do poslední chvíle nevěřil, že se minulá koalice rozpadne, a stále věřil, že situace má řešení. Ve chvíli, kdy k vypovězení koaliční smlouvy skutečně došlo, svolal místní radu ODS a přišel s myšlenkou, aby v prvé řadě vytvořili jako základ nové koalice trojblok ODS + TOP 09 + KDU-ČSL, tedy uskupení stran, které spolupracují v předvolební koalici na celostátní úrovni. „Nabízelo se to,“ okomentoval postup půl roku před sněmovními volbami Jaroslav Dohnálek. S TOP 09 navíc boskovická ODS spolupracuje stabilně; s lidovci fungovala dlouhodobá spolupráce s přetržkou minulého volebního období, kdy byla ODS v opozici.

Boskovické strany koalice SPOLU mají dohromady 11 mandátů v zastupitelstvu, takže k většině potřebovaly ještě minimálně další tři. Rychle se shodly na tom, že v koalici ponechají Jaroslava Oldřicha zvoleného za Boskováky a jako dalšího v pořadí osloví nejprve ČSSD. 

Z případných dalších jednání nebyl podle Jaroslava Dohnálka předem zcela vyřazen nikdo. Shoda ale panovala na tom, že se Sportovci, kteří byli důvodem roztržky v minulé koalici, budou jednat až naposled. Sociální demokraté pak dostali přednost před hnutím ANO, které by při neúspěchu následovalo jako další zvažovaný koaliční partner. „Nehrajeme si na velkou politiku, ale když vám někdo dá výpověď nebo zažádá o rozvod, není vyloučen z jednání, ale zkrátka se dávala v prvé řadě přednost dalším, kteří přicházeli v úvahu,“ popsal boskovický starosta.

Práce Lukáše Holíka si váží a říká, že spolu mají standardní vztah. „Všechny jsem žádal o to, že jestli se rozvádíme, tak se zkusme rozvést jako manželé jednadvacátého století, trošku s nadhledem. Jako dinosaurus jsem se mu snažil říct, že některé věci mohl udělat jinak, ale to já jako vedoucí té minulé koalice možná taky. Odvedl velký kus práce, považuju to za škodu a za nešťastné, ale život to tak přináší,“ vyjádřil se Jaroslav Dohnálek.

Naopak od minulých voleb padly zábrany ke spolupráci s KDU-ČSL. To bylo podle Jaroslava Dohnálka způsobeno jednak tím, jak se lidovci posledního dva a půl roku chovali v opozici, kdy vládnoucí koalici spíše podporovali a „nešli na to s beranidlem“. Stejně tak pomohlo, že došlo k personální obměně a novou koalici vyjednával jako předseda KDU-ČSL Michal Knödl, který se stal zastupitelem poměrně nedávno. „Shodli jsme se, že mezi námi není nějaká zášť,“ uvedl Jaroslav Dohnálek. Podobné je to podle něj i v případě ČSSD, kde by spolupráci bránila leda přítomnost bývalého radního Milana Kolínského, který ale z Boskovic úplně odešel. 

„Za KDU-ČSL jsme spokojeni,“ zhodnotil výsledek vyjednávání předseda místních lidovců Michal Knödl. Platforma SPOLU mu jako základ nové koalice dávala smysl, takže ji lidovci přivítali. Původně padl návrh, že by lidovci měli post prvního místostarosty a TOP 09 druhého, ale z pracovních důvodů nakonec této nabídky nevyužili. „Možná teď nebudeme tak vidět, ale máme dva členy rady a rada je kolektivní orgán. Je pro mě důležité a úspěch, že jsme v radě a máme dva členy. Nabízeli jsme, že bychom si mohli vzít pod sebe i nějakou gesci, ale tam to naráželo myslím i na právní problémy,“ uvedl Michal Knödl. Právě lidovci podle něj od počátku vyjednávání kladli podmínku, aby v nové koalici nebyli Sportovci. V městské radě vedle něj za lidovce usedne senátorka Jaromíra Vítková, tedy nikoliv lídryně lidovců z minulých voleb Dagmar Hamalová, která z lidoveckých zastupitelů získala největší počet hlasů. „Nedá se říct, že by neměla zájem, ale v rámci klubu jsme se takto dohodli i vzhledem k blížícím se volbám,“ vysvětlil Michal Knödl. Ten kvůli angažmá v radě města skončí na postu šéfa dozorčí rady městských Služeb.

Předseda boskovických sociálních demokratů Petr Malach přiznal, že jeho stranu nabídka na účast v nové koalici překvapila. I proto trvalo vyjednávání trochu déle – ČSSD si musela nejprve ujasnit, zda je ochotná se ke koalici s pravicovými stranami po 11 letech vrátit. Nakonec dospěla k jednomyslnému stanovisku zastupitelského klubu i výboru místní organizace, že do koalice půjdou. S koalicí tedy souhlasila i bývalá starostka Hana Nedomová. Sociálním demokratům se podle Petra Malacha líbilo, že koalice vzniká jako nový, čistý projekt a nejsou v něm ani znesváření Sportovci, ani hnutí ANO.

ČSSD byla ochotna přistoupit i na variantu, kdy by neměla post ve vedení města, ale získala by pouze dvě místa radních. Nakonec ale lidovci nenašli kandidáta na místostarostu a Petr Malach funkci prvního místostarosty po Lukáši Holíkovi přijal. Nějakou dobu bude ještě na dohodu pracovat i pro městské Služby, protože s jeho odchodem on ani jednatel Milan Strya nepočítali a musejí práci postupně předat. V městské radě vedle Petra Malacha usedne za ČSSD Karel Ošlejšek. Petr Malach také skončí jako šéf kontrolního výboru; post, který tradičně připadne opozici, nabídne nová koalice hnutí ANO jakožto nejsilnějšímu opozičnímu klubu.

Předsedkyně boskovické TOP 09 Michaela Žejšková vnímá zapojení své strany do vedení města po šestileté odmlce jako příležitost pro stranu a také post místostarostky jako příležitost pro svou osobu. Sama v TOP 09 i při jednáních prosazovala, aby strany SPOLU nespolupracovaly s hnutím ANO, ale jako podmínku to nestavěly. Po Sportovcích požadovala TOP 09 hlavně jasné vysvětlení.

Nová neuvolněná místostarostka, jež obsadí křeslo po Radku Mazáčovi, ještě přesně neví, na jaký úvazek bude na radnici pracovat. Nejprve musí získat zastupitelský mandát, protože ve volbách skončila až jako čtvrtá náhradnice. Vzhledem k tomu, že jeden z předcházejících náhradníků se odstěhoval z Boskovic, musí se tak postupně tři lidé vzdát mandátu, aby Michaela Žejšková na politickou funkci dosáhla. Na tom, aby se funkce ujala právě ona, byla podle ní shoda v rámci místní organizace TOP 09. „Od voleb už uplynula nějaká doba a nikdo z jiných není z pracovních důvodů schopen funkci vykonávat,“ uvedla Michaela Žejšková. Chápe, že ze strany občanů může být vnímáno negativně, když bude funkci místostarostky vykonávat někdo, kdo neuspěl ve volbách, a chce tyto případné postoje změnit svou prací. V zastupitelstvu i radě tak kvůli ní končí Dominik Božek; druhým zastupitelem zůstává Pavel Vlach, který bude nadále pokračovat také jako předseda finančního výboru.

Podle starosty Jaroslava Dohnálka bude z hlediska zákona vše připraveno tak, aby měla Michaela Žejšková na zastupitelstvu ověřený mandát a mohla nejprve složit zastupitelský slib. Pak může být zvolena místostarostkou. „Petr Malach je zkušený komunální politik. Paní Žejšková je naopak mladá krev a já jsem rád, že do toho měla chuť,“ zhodnotil starosta výběr svých koaličních partnerů na posty ve vedení města.

V městské radě tak zůstane Jaroslav Dohnálek, Vladimír Ochmanský a Karel Tlamka za ODS a také Jaroslav Oldřich za Boskováky. Nově je doplní Petr Malach a Karel Ošlejšek za ČSSD, Michal Knödl a Jaromíra Vítková za KDU-ČSL a Michaela Žejšková za TOP 09. V radě skončí dosavadní čtvrtý zástupce ODS Miroslav Klíma.

### Program

Programové prohlášení nová koalice zveřejní do konce května. Podle Jaroslava Dohnálka mluvili představitelé koalice ještě v pondělí před podpisem smlouvy znovu o tom, že vzhledem k času zbývajícímu do voleb musí především dokončit rozdělanou práci. „Neumíme udělat zázrak,“ vyjádřil se starosta. Základ je podle něj dotáhnout sportovní halu k zahájení tvorby projektové dokumentace, knihovna teď záleží především na postupu povolovacího procesu na stavebním úřadě. Určitě bude chtít nová koalice udělat výběrové řízení na firmu zajišťující v Boskovicích svoz a zpracování odpadů, a dále pokročit v dopravní infrastruktuře, ideálně kompletně připravit či začít se změnou křižovatky u pošty a navazující křižovatky u evangelického kostela.

Rozdělení gescí není podle Petra Malacha ještě úplně dořešené, ale vypadá to, že sportovní halu bude mít na starosti Michaela Žejšková, jemu zůstane kultura, tedy i komunitní centrum s knihovnou, a také odpadové hospodářství. Také podle Petra Malacha je potřeba především pokračovat v rozjetých projektech. „Oslovil jsem Lukáše Holíka, abychom se sešli, to mi teď přijde nejdůležitější – rozumně se domluvit na tom, v čem je potřeba pokračovat. Popřípadě začít nové projekty, které budou smysluplné a bude reálné je dotáhnout,“ uvedl Petr Malach. 

Michal Knödl uvedl že lidovci si nekladli žádné programové podmínky a je pro ně především důležité, aby běžící projekty pokračovaly dál. „Reálně si je potřeba říct, že do voleb už toho asi moc nového nestihneme,“ vyjádřil se předseda lidovců. Také Michaela Žejšková říká, že bude chtít pokračovat v projektech a posouvat je dál. „Nevnímám nic, co by bylo potřeba nějak stopnout a předělávat znovu,“ uvedla budoucí nová místostarostka.

### Reakce opozice

Poměrně stručně se ke vzniku nové koalice vyjádřil končící místostarosta Radek Mazáč (STAN a Sportovci Boskovice). Vzniklá koalice podle něj odráží další alternativu zaručující většinu v zastupitelstvu a většina členů koalice má zkušenosti z minulých volebních období, proto nepředpokládá větší problémy v jejich práci. „Každý má svůj osobitý způsob práce a určování priorit. Počkáme na programové prohlášení koalice. Uvidíme jak bude navazovat na stávající program,“ uvedl Radek Mazáč. V rámci nové opozice budou ochotni spolupracovat, pokud najdou průnik zájmu. 

„Na závěr své politické kariéry jsem poprvé v situaci, kdy se hledám. Snad mi v mém bloudění pomůže programové prohlášení nové koalice. Následně budu vědět, zda se stanu opozicí koalice, opozicí opozice či snad, jako můj vzor Jan Žižka z Trocnova, *Proti všem*,“ doplnil ho jeho kolega Jiří Pevný.

Velmi kritickým postojem ke vzniku a uspořádání nové koalice se netajil zastupitel za KSČM Vladimír Farský. „Podle mĕ jsme svědky politické komedie a u některých i znásilňování výsledků voleb, tedy vůle voličů. Domnívám se, že zde vůbec nejde o programové shody, ale pouze o poskládání jakékoliv většiny v zastupitelstvu. Pokud bych měl parafrázovat premiéra, musel bych říct, že ten, co měl zůstat, odchází. To je mi moc líto a jsem si jistý, že nejen mnĕ. Podle slov mnohých občanů si tímto veletočem ODS mimodĕk podřezává svoji vlastní větev. Ale to poznáme příští rok na podzim,“ vyjádřil se Vladimír Farský, přičemž znásilňováním voleb má nejspíše na mysli nástup Michaely Žejškové a pod parafrází premiérova vyjádření zase konec Lukáše Holíka ve funkci místostarosty.

Co lze očekávat od nové koalice je podle něj otázka, jako jisté vidí pouze jedno: že pan starosta bude mít situaci plnĕ pod kontrolou. Vladimír Farský jako opoziční zastupitel deklaruje, že bude pozorně sledovat, jak se noví místostarostové zhostí svých kompetencí, a bude je srovnávat s prací jejich předchůdců. „K následující práci opozice bude možné se vyjádřit až později, zatím není jasné, kdo se do ní zapojí a jak. Já sám budu nadále sledovat známé *kauzy*, například CZT, halu, knihovnu a další. Též bych chtěl, aby se odstranil nesmyslný odpor vedení města vůči SRABu,“ dodal Vladimír Farský.

Boskovičtí Piráti mají ze vzniku nové koalice sporné dojmy. Nedává jim smysl odchod obou bývalých místostarostů, což znamená složité předávání agendy a zpomalení všech probíhajících akcí města. „Odchod Radka Mazáče vnímáme jako správný, ale nerozumíme odchodu Lukáše Holíka, který vyvíjel ve vedení města dobrou a soustavnou práci. Uspořádání nové koalice se stranami ČSSD a KDU-ČSL nevypadá jako vyústění dlouhodobě se shodujících uskupení, ale jako sňatek z rozumu,“ vyjádřila se pirátská zastupitelka Kristýna Znamenáčková. Největším rizikem nové koalice je podle ní asi to, že se nestane vůbec nic. Na obou postech místostarostů zasednou lidé, kteří doteď nebyli ani v radě města a v jednom případě ani v zastupitelstvu. Rizikem tudíž je, že nová koalice nenaváže rychle a pružně na fungování té současné, což se snadno může protáhnout až do příštích komunálních voleb. Odcházející místostarosta Lukáš Holík podle Pirátů jako jediný usiloval o komunikaci s veřejností.

Podle Pirátů je zatím těžké hodnotit novou koalici, když není známé rozdělení kompetencí, neví přesně, jak moc bude Petr Malach působit i ve Službách, a co čekat od Michaely Žejškové, když doposud nebyla ani v zastupitelstvu a najednou je z ní místostarostka. „Její angažmá může být milým překvapením a krokem vpřed. Doufáme, že s oběma novými místostarosty bude možné a dobré komunikovat nejen z pozice kritiků, že bude možné je oslovit s konstruktivními podněty. Současné přesuny jen dokázaly, že hranice mezi koalicí a opozicí je křehká, a není třeba ji vždycky vidět jako tlustou čáru mezi lidmi, co si nemůžou rozumět,“ uvedla pirátská zastupitelka.

Dosavadní opozice nebyla podle Pirátů nijak soudržná a teď bude situace v něčem ještě složitější, protože budou její řady sdílet s těmi, s jejichž kroky nejvíc nesouhlasili, konkrétně s Radkem Mazáčem. „Na druhou stranu kroky Lukáše Holíka v koalici jsme často podporovali, proto se dá čekat, že s ním shodu najdeme snadněji než se stranami, které z opozice odešly, zvlášť když už nebude pod tlakem koaličních vztahů, do kterých jsme neviděli,“ popsala Kristýna Znamenáčková.

Končící místostarosta Lukáš Holík (ANO) se k půdorysu nové koalice a ke své práci v opozici [vyjádřil v obsáhlém rozhovoru](https://ohlasy.info/clanky/2021/04/rozhovor-holik.html), který jsme s ním vedli minulý týden. Nyní doplnil, že hodnocení koalice by nechal, až se ukáže, jak bude fungovat. „Pokud se podaří nastavit fungování na stejnou úroveň, jako byla koalice s naší účastí, tak budeme jen rádi, protože za nás fungovala velice dobře,“ uvedl Lukáš Holík.

Hlavní rizika nové koalice jsou podle něj rovněž především ve výměně velkého množství radních a obou místostarostů, kteří se musí v krátké době dostat do řešené problematiky, hlavně u klíčových projektů pro rozvoj města. „Ale to je rozhodnutí lídra koalice a ODS,“ dodal Lukáš Holík. Velice bude podle něj záležet právě na tom, jak se ke svým novým rolím postaví noví koaliční partneři a hlavně noví místostarostové. „Opravdu záleží na nových partnerech, zda nepřeváží snaha prosazovat jejich zájmy, což – pokud můžeme tvrdit – za našeho působení nebylo,“ uvedl končící místostarosta.

V koalici i opozici je podle něj důležité dělat veškeré kroky tak, aby zastupitelé plnili své poslání. „To, že jsme naše poslední kroky směřovali správným směrem, ukazuje i složení nové koalice, kde došlo k personální změně na pozici druhého místostarosty, jak jsme žádali. Tím jen podpořili náš názor a naše jednání,“ vyjádřil se Lukáš Holík. A také doplnil, že je ochoten přijmout a vykonávat post šéfa kontrolního výboru.

*(Článek vznikl ve spolupráci s redakčním kolegou Markem Osouchem.)*
